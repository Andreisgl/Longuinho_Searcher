Hardanger – Store norske leksikon
Hopp til hovedinnholdet
Store
norske
leksikon
Logg inn
Sommermorgen i Lofthus, Ullensvang, Hardanger.    Av    Andrew Mayovskyy/Shutterstock.
    Begrenset gjenbruk
  Hardanger
Store norske leksikon
Geografi
Norges geografi
Vestland
Hordaland
Natur
Bosetning
Næringsliv
Samferdsel
Navnet
Kart
Les mer i Store norske leksikon
Eksterne lenker
Litteratur
      Skrevet av
    
                Mag. art.
              
              Geir Thorsnæs
            
Hardanger. Hardangerfjorden med Aksnesholmene og eldre naust. Øystese og Fykse i bakgrunnen. Kvamsøy til høyre. Bildet er hentet fra papirleksikonet Store norske leksikon, utgitt 2005-2007. 
Hardanger 
        Av      
Moen, T./KF-arkiv ※.  
     Lisens:
      Begrenset gjenbruk 
Hardanger er området rundt Hardangerfjordens indre del og dens armer Granvinsfjorden, Osafjorden, Ulvikafjorden med Ulvikapollen, Eidfjorden med Simadalsfjorden og Sørfjorden, samt fjelltraktene omkring. Området utgjør den sørøstre delen av Vestland fylke.
Faktaboks
                Uttale
              
                hardˈanger               
Inntil 2020 var Hardanger vanligvis avgrenset til de sju daværende kommunene Eidfjord, Ullensvang, Odda, Jondal, Kvam, Granvin og Ulvik. Disse sju «tradisjonelle» hardangerkommunene utgjorde til sammen et område på 6303 kvadratkilometer og hadde i 2019 en befolkning på 22 529 innbyggere. Sammenslåingen av Voss og Granvin i 2020 medførte et brudd med den «tradisjonelle» avgrensningen av Hardanger som var basert på kommuneinndelingen. Senere har det også skjedd endringer i enkelte andre forvaltninger som har resultert i at det er blitt mer komplisert å avgrense Hardanger på en entydig måte.I 2021 ble for eksempel Hardanger tingrettsdistrikt innlemmet i Hordaland tingrett, men med bibehold av Lofthus i Ullensvang som fast bemannet rettssted i Hardanger for kommunene Eidfjord, Kvam, Ullensvang og Ulvik. Dette rettsstedet for Hardanger i Hordaland tingrettsdistrikt utgjør 6067 kvadratkilometer og har en befolkning på 21 697 innbyggere (2023).I kirkelig sammenheng utgjør Hardanger og Voss prosti i Bjørgvin bispedømme (i Den norske kirke) foruten de sju «tradisjonelle» hardangerkommunene også Voss herad (tidligere Granvin og Voss kommuner) og dessuten Samnanger og Vaksdal kommuner, det vil si et klart større område enn det «egentlige» Hardanger. Hardanger og Voss prosti utgjør på denne måten 9093 kvadratkilometer og har 44 211 innbyggere (2023).
      Natur
    
Hardanger. Fra Sandvin i Ullensvang.
Sandvin ved sørenden av Sandvinvatnet, en moredemt sjø innenfor botnen av Sørfjorden i tettstedet Odda 
        Av      
Dag Endre Opedal.  
     Lisens:
      CC BY NC ND 2.0 
Vesoldo sett frå Krokavatnet i Hardanger
Eirik Laksemo.  
     Lisens:
      CC BY SA 3.0 
Grunnfjellet ligger i dagen i det meste av det tradisjonelle Hardanger. Kambrosiluriske skifre, til dels betydelig foldet og omvandlet, dekker imidlertid grunnfjellet på store deler av Hardangervidda og stedvis langs nordsiden av Hardangerfjorden. Sør i Hardanger, dels også i nordvest, er skifrene dekket av eldre, motstandsdyktige bergarter av grunnfjellsalder, men omdannet i kaledonsk tid (se Den kaledonske orogenese), og som er skjøvet fra nordvest over skifrene. Disse harde, overskjøvne bergartene danner de høyeste fjellene i Hardanger og fylket: Hardangerjøkulen i nordøst (1861 meter over havet; på fast fjell), Hårteigen sentralt på Hardangervidda (1690 meter over havet) og Sandfloegga i sørøst (1721 meter over havet).
Fjordene og dalene innenfor skjærer seg dypt ned i berggrunnen. Innenfor fjordbotnene er det flere steder morenedemte sjøer (for eksempel Sandvinvatnet i Odda, Eidfjordvatnet og Granvinsvatnet). Vest for Sørfjorden ligger Folgefonna, en av Norges største isbreer. Langs fjordene er det mange steder lune lier med frodig vegetasjon og dyrket jord med blant annet store frukthager.
      Bosetning
    
Bosetningen er konsentrert til fjordsidene og de nedre deler av enkelte daler. De største tettstedene er basert på industri som nytter lokal vannkraft (for eksempel Odda, Tyssedal, Ålvik) og sentralsteder med viktige administrasjons-, kommunikasjons- og handelsfunksjoner (for eksempel Norheimsund).
De største tettstedene i Hardanger er (innbyggertall 2022): Odda (4731), Norheimsund (4566; omfatter fra 2019 også det tidligere selvstendige tettstedet Øystese), Tyssedal (596), Lofthus (586), Kinsarvik (581), Eidfjord (545), Ulvik (514) og Ålvik (434).
Hardanger er relativt tynt bosatt; samlet i de fire kommunene Eidfjord, Ullensvang, Ulvik og Kvam bor det bare 3,6 innbyggere per kvadratkilometer (2023), mot 16,4 i Vestland fylke som helhet. Den tynne bosetningen i Hardanger skyldes innslaget av store, folketomme fjellstrekninger. Folketallet i Hardanger har vært stort sett synkende siden andre verdenskrig, vesentlig som følge av redusert sysselsetting i jordbruket og i den kraftkrevende industrien. Hardanger samlet sett hadde imidlertid en svak vekst i folketallet i tiårsperioden 2013–2023; den utgjorde gjennomsnittlig 0,05 prosent årlig uten og 0,2 prosent inkludert Voss/Granvin. Til sammenligning hadde Vestland fylke en vekst på 0,7 prosent årlig i denne perioden (etter dagens fylkesgrenser).
      Næringsliv
    
Utenom lokal administrasjon og tjenesteyting er industri, jordbruk og turisttrafikk viktige næringer. Viktigste industribransje er primær jern- og metallindustri basert på vannkraft (Odda, Tyssedal og Ålvik). Viktigste driftsform i jordbruket er saue- og storfehold, samt fruktdyrking. Både fruktdyrkingen og saueholdet er driftsformer som er betydelige også i landsmålestokk. 
Hardanger har betydelig kraftproduksjon. I 2023 var det utbygd en maskininstallasjon på i alt 2156 MW med en midlere årsproduksjon på 7720 GWh. Dette utgjør 22,7 prosent av fylkets midlere årsproduksjon, 27,6 prosent dersom inkluderer også Voss i Hardangers produksjon. Eidfjord og Ullensvang er de viktigste kraftkommunene. De største kraftanleggene er i Simavassdraget i Eidfjord der Lang-Sima og Sy-Sima kraftverker har i alt 2890 GWh i midlere årsproduksjon (2023).
      Samferdsel
    
Viktigste veiforbindelser fra Hardanger til Østlandet er riksvei 7 over Eidfjord og den nordlige delen av Hardangervidda til Hallingdal og E134 fra Jøsendal i Odda over Røldal og Haukelifjell til Vestfold og Telemark. Disse to forbindelsene fører også vestover; riksvei 13 fører fra riksvei 7 ved Hardangerbrua til Voss der den møter E16 til Bergen, og E134 fører fra Jøsendal til Haugesund. Viktigste nord–sør-forbindelse er riksvei 13, indre stamvei på Vestlandet, som fører fra Voss over Granvin og langs Sørfjordens østside til Odda og Røldal og videre til Suldal i Ryfylke.
Åpningen av Folgefonntunnelen mellom Odda og Kvinnherad i Sunnhordland (fylkesvei 551) i 2001 og forbindelsen videre via Jondalstunnelen fra Mauranger i Kvinnherad til Jondal i 2012 (fylkesvei 107) har gitt bedre interne forbindelser i Hardanger og mellom Hardanger og Sunnhordland, likeledes kortere forbindelser ut av området for mange. For Indre Hardanger og Bergens-området har åpningen av Hardangerbrua i 2013 (riksvei 13) vært viktig selv om trafikken foreløpig er lavere enn prognosene.
Hardangerbana Voss–Granvin ble nedlagt for persontrafikk i 1985. Det går fortsatt godstrafikk fra Voss stasjon til terminalen på Palmafoss stasjon på den gamle Hardangerbana. Personbåttrafikken i Hardanger er lagt ned i takt med utviklingen i veiforbindelsene; bare rene turistruter er i drift fra april og ut oktober. Også bilfergetrafikken er redusert i kjølvannet av bedringene i veinettet. Nå er det bare tre fergesamband igjen i Hardanger: Kinsarvik–Utne, Kvanndal–Utne og Jondal–Tørvikbygd.
      Navnet
    
Hardanger er opprinnelig et fjordnavn, sammensatt av folkenavnet norrønt hǫrðar eller adjektivet harðr, 'hard', andre ledd angr, 'trang fjord'.
      Kart
    
Hardanger
Store norske leksikon/Statens kartverk.  
     Lisens:
      NLOD (Norsk lisens for offentlige data) 
      Les mer i Store norske leksikon
    
Dialekter i Hardanger
Sunnhordland
Midhordland
Nordhordland
Hordaland
      Eksterne lenker
    
hardangerfjord.com – offisiell besøksguide
      Litteratur
    
Bruaset, Oddgeir: Nådelaust liv i gåvmilde Hardanger, 2001, isbn 82-476-0199-0
Fett, Per: Førhistoriske minne i Hardanger, 1954-75, 7 b.
Hardanger i manns minne, utg. av Hardanger folkemuseum, 1981
HardangerSsamlinger: Gamle Kildeskrifter til Belysning av Hardangers Kultur og Personalhistorie, udg. af Hardanger historielag, 1911-41, 7 b.
Måge, Knut L.: Hardanger-bibliografi, 1978
Olafsen, O.: I gamle dage: fortællinger og skildringer fra Hardanger, 1908
Opedal, Halldor O.: Makter og menneske: folkeminne ifrå Hardanger, 1930-88, 17 b.
Opedal, Halldor O.: Gamle handverk i Hardanger, 1982, isbn 82-7101-099-9
Opedal, Halldor O.: Hardingmålet: ord og vendingar og stil, ny utg., 2005, isbn 82-90616-13-9
        Skrevet av:
      
Geir Thorsnæs
        Sist oppdatert:
      
          30. juni 2023,
        se alle endringer
fri gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim den inn i litteraturlisten din:
    
      Thorsnæs, Geir: Hardanger i Store norske leksikon på snl.no.
      Hentet  fra https://snl.no/Hardanger
    Bidra
  
Foreslå endringer i artikkelen
Foreslå bilder til artikkelen
  Kommenter
     eller still spørsmål
Kommentarer
              
            
      Kommentaren din publiseres her. Fagansvarlig eller redaktør svarer når de kan.
    
      Du må være logget inn for å kommentere.
    
Logg inn
      eller
      
        registrer deg
      
Fagansvarlig for Hordaland
        Geir Thorsnæs
      
Mag. art.
Bunntekst
    Sist oppdatert
  
          Joséphine:
      bilde oppdatert av Odd Egil Hoprekstad
        for 4 minutter siden
      
          Joséphine:
      oppdatert av Odd Egil Hoprekstad
        for 5 minutter siden
      
          Gennaris stripe:
      oppdatert av Per Holck (UiO)
        for 12 minutter siden
      
          Svalbard:
      oppdatert av Susan Barr
        for 21 minutter siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020