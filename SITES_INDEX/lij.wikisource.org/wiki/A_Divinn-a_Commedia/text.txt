A Divinn-a Commedia - Wikivivàgna
Scarica
A Divinn-a Commedia
Da Wikivivàgna
Sâta a-a navegaçión
Sâta a-a çèrchia
←torna a-a lista di atri scriti
A Divinn-a Commedia de Dante Ardighê, traduto da Claudio MalcapiCanto primmo
Casa Editrice Tassinari
177A Divinn-a Commedia — Canto primmoDante ArdighêClaudio Malcapi
Canto Primmo
A-o mëzo do cammin da nòstra vitta
me so' attrovòu inte na forèsta scüa,
perdendo a strâ che a-o ben l'òmmo a tragitta.
Quanto, a dî comme a l'ëa, l'è còsa düa,
sta forèsta sarvæga e àspia e fòrte,
che a ripensâla ancon poïa a me procüa
Tanto a l'è amäa che no goæi ciù l'è a mòrte
ma, pe trattâ do ben che gh'ò attrovòu,
de l'âtro ò visto e l'è ben che ô ripòrte.
Mi no sò ben dî comme ghe so' intròu,
tanto mi ëo pin de seunno in quòu momento
che o vëo cammin avéivo abbandonòu.
Ma quande a-i pê de na montâ a gran stento
mi so' arrivòu, dove finiva a valle
che into chêu a m'aiva misso un gran spavento,
ò ammiòu sciù in èrto e ò visto allôa e sêu spalle
dezzâ vestïe di raggi do pianeta
che o guidda drïto e o fâ che no se falle.
Allôa s'è fæto a poïa un pö ciù queta,
che into lago do chêu a m'ëa düâ
a-a neutte che a l'ëa stæta coscì inquieta.
E comme chi con fadiga affannâ,
sciortïo de fëua da-o mâ gròsso insce a riva
l'ægua peigosa o se regïa li a ammiâ,
coscì l'animo mæ, che anco' o corriva,
o s'è regiòu inderrê a ammiâ quello passo
che o no l'à mai lasciòu personn-a viva.
Dòppo ësime pôsòu da-o gran strapasso,
ò repiggiòu a montâ a riva desèrta,
coscì che àivo o pê fèrmo sempre in basso.
Quande, a-o prinçipio da montâ ò scovèrta
na lonza lëgia e bèll'e pronta a-a caccia,
che de péi tùtto a macce a l'ëa covèrta;
e a no voéiva scostâse da-a mæ faccia,
ansi, a impediva tanto o mæ cammin,
che m'ëo za giòu pe tornâ insce a mæ traccia.
L'ëa o tempo insce o prinçipio do mattin,
e o sô o montava sciù con quelle stelle
che i l'ëan con lê quande l'Amô divin
o l'à inissiòu a mesciâ quæ  còse bèlle;
coscì che a ben sperâ àivo raxon
de quella fëa con tùtte e macce a-a pelle
da l'ôa do tempo e da-a dôçe stagion;
ma no coscì che poïa a no me desse
a brùtta vista che ò avüo de un leon.
Me pàiva contra a mì che o se mescesse
con a testa äta e tanta raggia e famme,
che pàiva che anche l'äia a ne tremmesse.
E 'na lôa ò visto tùtta òsse e pellamme,
d'ògni coæ càrega inta sêu magressa,
che tanta gente a l'à fæto stâ gramme;
questa a m'à dæto li tanta amaressa
con a poïa che a sciortiva da-a sêu vista,
che ò perso a speànsa de montâ in altessa.
E comme un che, fæta 'na conquista,
vegne o tempo ch'o a pèrde e o se despiaxe,
e in tùtti i sêu penscëi o se rattrista;
pægio m'à fæto a bestia sensa paxe,
che, vegnindome incontro, a me sponciava
cianin cianin lazzù dove o sô o taxe.
Intanto che zù in basso mi derruava,
davanti a-i euggi me se gh'è li òffèrto
chi pe-o silensio röco o o se mostrava
Quande l'ò visto inte quòu gran desèrto,
"Miserere de mì", criando gh'ò fæto,
"che ti seggi 'n'ombra ò 'n òmmo çèrto!"
"No son un òmmo, ma òmmo son stæto",
o m'à dïto, "e i mæ pænti i l'ëan lombardi,
e a l'è Màntoa che a nascion a gh'à dæto.
Nasciüo sub Julio, anche se un pö tardi,
son visciüo a Romma sotto o bon Augusto
a-o tempo che gh'ëa i dèi fäsi e boxardi
Son stæto un poeta, e ò cantòu quello giusto
figgio d'Anchise vegnüo via da Tròia,
dòppo che a l'ëa brüxâ inte 'n gran trambusto.
Ma ti perchè ti torni a tanta nòia,
e no ti væ insce o mäveggiôso monte
che o l'è prinçipio e caxon de ògni giòia?"
"T'è pròpio ti o Virgiglio e quella fonte
che de parlâ ti spandi un largo sciumme?",
gh'ò rispòsto con vergognôsa fronte.
"Ti che ti è di ätri poeti ònô e lumme,
conscìdera o gran studdio e o grande amô
che o m'à fæto riçercâ o têu volumme.
Ti ti è o mæ méistro, ti ti è o mæ autô,
ti è sôlo ti quello da-o quæ ò piggiòu
quòu bèllo stile che o m'à fæto ònô.
Ammïa a bestia pe-a quæ me son regiòu;
aggiùttime, sävio degno de òmàggio,
che pe lê e venn-e e i pösi i m'an tremmòu."
"A ti convegne tegnî 'n ätro viaggio",
ò fà a mì che cianzéivo a tésta bassa,
"se t'êu scampâ da sto grammo passaggio;
perchè t'æ da savéi che sta bestiassa
nisciun a lascia passâ pe-a sêu strâ,
ma tanto a l'impedisce che a l'ammassa;
e a l'à in sè 'na natüa coscì despiâ,
cha a no soddisfa mai a sêu coæ bramosa,
e dòppo avéi mangiòu a no è mai soulâ.
Tante so' e bestie co-e quæ lê a se sposa,
e ciù tante i saiàn, fin quande un vèltro
vegnâ a dâghe 'na mòrte dolorosa.
Questo o no se nutriâ de tæra ò pèltro
ma de virtù, de sæximo e d'amô,
e a nascion o l'aviâ tra fèltro e fèltro.
De quell'Itaglia o saiâ o salvatô
pe-a quæ l'è mòrta a vèrgine Camilla,
e Eurialo e Turno e Niso, con valô.
Questo o ghe daiâ a caccia pe ògni villa,
finchè o l'aviâ rimissa inte l'infèrno,
donde inviddia a partî gh'à allentòu a brilla.
Pe-o têu bén questo allôa mi penso e çèrno
che ti me segui, fàndote guiddâ,
pe portâte da chi inte un pòsto etèrno
dove i despiæ ti î sentiæ cianze e luâ,
e ti veddiæ i spïti antighi dolénti
che a 'na segonda mòrte i stan a criâ;
e di ätri ti veddiæ che i stan contenti
into feugo, sperando de vegnî
ò primma ò dòppo fra e beate genti.
Se pòi a montâ ciù in sciù t'êu proseguî,
'n'ànima ghe saiâ de mì ciù degna:
con lê mì te lasciö into mæ partî;
perchè l'imperatô che lasciù o regna,
essendo stæto ribèlle a-a sêu lezze,
che pòsse intrâ inta sêu çittæ o disdegna.
Dappertùtto o l'impera e anche là o rezze;
lasciù gh'è a sêu çittæ e l'äto scanno:
òh feliçe chi a stâ con lê o l'elezze!"
E a lê: "Poeta", diggo pin d'affanno,
"pe-o Dio da ti no conosciüo te invito,
perchè da-o mâ me scampe e da ògni danno,
a portâme con ti dove t'æ dïto,
coscì che vedde a pòrta de San Pê
e quelli che en despiæ inte un tristo scito."
Lê o s'è mesciòu, e ghe so' andæto derrê.
Estræto da "https://lij.wikisource.org/w/index.php?title=A_Divinn-a_Commedia&oldid=41201"
Categorîa: Works with non-existent author pages
Menù de navegaçión
Struménti personæ
Ti no t'ê intròudiscuscioìncontribûticrêa uténsaÌntra
Namespace
PàginaDiscusción
Ligure
Vìxite
LêziModìficaCronologîa
Âtro
Riçèrca
Navegaçión
Pàgina prinçipâPòrtego da comunitæÙrtime modìficheUn scrito abrétio’N ìndiçe abrétio’N aotô abrétio'Na pàgina abrétioAgiùttoDonaçioìn
Struménti
Cöse se conlìga chiCangiaménti corelæCàrega 'n filePàgine speciâliIngàncio fìssoInformaçioìn in sciâ pàginaÇita quésta pàginaEleménto Wikidata
Stànpa/espòrta
Crea un libbroVersción da stanpâScarica ePubScarica MOBIScarica PDFAltri formati
Inte di âtri progètti
Wikimedia CommonsWikipedia
In âtre léngoe
CatalàEnglishEspañolFrançaisעבריתMagyarItalianoLatinaPolskiPortuguêsРусский
Modìfica colegaménti
 Sta pàgina chi a l'é stæta cangiâ l'ùrtima vòtta o 17 zen 2022 a-e 20:06.
O tésto o l'é disponìbile segóndo a licénsa Creative Commons Atribuçión-Condivìddi a-o mæximo mòddo; se pêuan aplicâ de condiçioìn in ciù. Véddi e condiçioìn d'ûzo pe-i detàggi.
Polìtica in scî dæti privæ
Informaçioìn in sce Wikivivàgna
Averténse
Codice di condotta
Versción mòbile
Svilupatoî
Statìstiche
Diciaraçión in scî cookie