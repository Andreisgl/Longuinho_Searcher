Lom – Store norske leksikon
Hopp til hovedinnholdet
Store
norske
leksikon
Logg inn
Utsyn over Jotunheimen frå Galdhøpiggen.    Av    Erik Johansen/NTB.
    Avgrensa gjenbruk
  Lom
Store norske leksikon
Geografi
Norges geografi
Innlandet
Lom
Natur
Befolkning og busetnad
Næringsliv
Samferdsel
Administrativ inndeling og offentlege institusjonar
                    Delområde og grunnkrinsar i Lom
                  
Historie og kultur
Kommunevåpenet
Kart
Les meir i Store norske leksikon
Eksterne lenker
Litteratur
      Skriven av
    
              Trond Olav Svendsen
            
Faktaboks
                Administrasjonssenter
              
                Fossbergom               
                Fylke
              
                Innlandet (frå 01.01.2020, tidlegare Oppland)               
                Innbyggjartal
              
                2 211 (2022)               
                Landareal
              
                1 887 km²              
                Høgaste fjell
              
                Galdhøpiggen (2469 moh.)               
                Innbyggjarnamn
              
                lomver               
                Målform
              
                nynorsk               
Kommunenummer
                3434 (frå 01.01.2020, tidlegare 0514)               
Lomsbygda med Vågåvatnet og Ottadalen innover til høgre, Bøverdalen mot venstre. Mellom desse kneisar den karakteristiske Lomseggje.
Lom 
        Av      
Per Haavard Løkken.  
     Lisens:
      CC BY SA 3.0 
Utsikt mot kommunesenteret Fossbergom, med Bøverdalen innover i bildet til venstre.
P. Henriksen.  
     Lisens:
      Avgrensa gjenbruk  
Lom er ein kommune i Innlandet fylke, den midtre av dei tre kommunane i Ottadalen (Skjåk, Lom og Vågå). Lom fekk sine noverande grenser i 1866 ved at Skjåk vart skilt ut som eigen kommune.
      Natur
    
Utsyn over Lom og Lomseggje.
Utsyn over Lomseggje 
        Av      
Henrik Hageland.  
     Lisens:
      CC BY NC SA 3.0 
Galdhøpiggen og store delar av Jotunheimen ligg i Lom kommune.
Galdhøpiggen 
        Av      
B.S. Jacobsen/KF-arkiv ※.  
     Lisens:
      Avgrensa gjenbruk 
Det meste av kommunen er snaufjell og brear (90 prosent ligg høgare enn 900 meter over havet). Lom omfattar storparten av sentrale Jotunheimen, mellom anna Noregs to høgaste toppar, Galdhøpiggen og Glittertinden på kvar si side av Visdalen, ein sidedal til Bøverdalen. Den sørlege delen av kommunen inngår i Jotunheimen nasjonalpark. Berggrunnen i Jotunheimen er djupbergartar som er sterkt omdanna og skovne på plass under den kaledonske fjellkjedefaldinga (Jotundekket) og sterkt erodert under istidene. Nord for Ottadalen og Bøverdalen er det mest gneis og – på grensa mellom desse to områda – striper av kalkhaldig, lausare skifer og fyllitt.
      Befolkning og busetnad
    
Tyngda av busetjinga finst langs sørsida av Ottaelva på skredjord og morene av skiferberget. Elles har berre den nedre del av Bøverdalen busetjing av betydning. Der Bøverdalen munnar ut i hovuddalføret, ligg tettstaden og administrasjonssenteret Fossbergom. Folketalet i kommunen har synt ein svak nedgang sidan 1970-åra. I tiårsbolken 2014–2023 gjekk folketalet attende med 6,3 prosent.
      Næringsliv
    
Sjølv om Lom omfattar store fjellområde med lite dyrkbart areal, er jordbruket framleis viktigaste næringsveg. Gardane ligg gjerne 365–450 meter over havet. Klimaet er tørt, så vatning er nødvendig og har lang tradisjon (Lom har noregsrekorden for minst nedbør i løpet av eitt år – 130 millimeter i 1911). Det er som regel rikeleg med vatn i bekkar og elver frå fjellet. Avlingane av bygg, poteter og gras er ofte høgare enn landsgjennomsnittet, og husdyrhaldet er stort. Husdyra nyttar framleis ein del av fjellbeita, som også blir brukte av eit tamreinlag.
Lom er på grunn av sine mange verna vassdrag ein svært liten kraftkommune, med ein gjennomsnittleg årsproduksjon på 47 gigawattimar (GWh) per 2016. Det er to kraftverk i kommunen, største fallhøgd er 123 meter. Avverking av skog er relativt beskjeden, og utgjorde i 2022 om lag 2700 m³.
Lom har stort besøk av turistar, ikkje minst med Jotunheimen som mål, og turistnæringa er i kraftig vekst. Det er mange hotell, turisthytter og pensjonat i Bøverdalen og Leirdalen (mellom anna Røisheim, Elveseter og Jotunheimen fjellstue) og i Fossbergom (mellom anna Fossheim Hotell).
      Samferdsel
    
Hovudvegane gjennom Lom er riksveg 15 (heilårsvegen Otta–Måløy over Strynefjell) og fylkesveg 55 (Sognefjellsvegen) frå Fossbergom gjennom Bøverdalen og Leirdalen via Leikanger til Vadheim (Høyanger). Lom har ekspressbussamband med mellom anna Oslo, Bergen og Trondheim.
      Administrativ inndeling og offentlege institusjonar
    
Lom kommune i Innlandet fylke.
Kart: Lom kommune i Innlandet 
        Av      
Store norske leksikon.  
     Lisens:
      CC BY NC 4.0 
Lom høyrer til Innlandet politidistrikt, Vestre Innlandet tingrett og Eidsivating lagmannsrett.
Kommunen er med i regionrådet Nord-Gudbrandsdal regionråd saman med Dovre, Lesja, Sel, Skjåk og Vågå.
Lom kommune svarar til dei tre sokna Bøverdalen, Garmo og Lom i Nord-Gudbrandsdal prosti (Hamar bispedømme) i Den norske kyrkja. Sjølv nyttar kommunen i dag ei inndeling i fleire krinsar, til dømes ved avvikling av val: Bøverdalen, Garmo, Lia, Loar, Lom og Odda med fleire. Administrasjonssenteret Fossbergom høyrer då til Lom krins.
Mot slutten av 1800-talet hørte Lom til Nordre Gudbrandsdalen fogderi i Kristians amt.
          Delområde og grunnkrinsar i Lom
        
For statistiske formål er Lom kommune (per 2016) inndelt i to delområde med til sammen 20 grunnkrinsar:
Lom vest: Odda, Galde, Medalen, Aukrust, Fossberg omland, Ulstad, Lykkja, Prestegardsskogen, Vike, Sognefjell, Galdhøpiggen, Memuru
Lom aust: Byre, Frisvold, Mo, Frøyse, Lia, Nyrnes, Finndalen, Glitterheim
      Historie og kultur
    
Lom stavkyrkje.
Lars Mæhlum.  
     Lisens:
      Avgrensa gjenbruk  
Lom er rik på kulturminne, mellom anna Lom stavkyrkje. Garmo stavkyrkje vart rive i 1880 og gjenreist på Maihaugen i Lillehammer. Storgarden Graffer har samlingar av gamle drakter og husbunader. På Lom bygdemuseum kan ein vitje gardstun, husmannsplass og seter, Tor Jonsson-stugu og Olavstugu. På Garmo finst eit freda gardsanlegg med den såkalla Hamsunstugu, som har vore rekna som Knut Hamsuns fødestad.
På Fossbergom ligg Fossheim steinsenter med samlingar av stein frå heile verda, spesielt mange mineral frå Jotunheimen. Norsk Fjellmuseum på Fossbergom opna i 1994.
Sagasøyla (Eidsvollsmonumentet) av Wilhelm Rasmussen, opphavleg tenkt reist på Eidsvolls plass i Oslo, vart i 1992 reist med private midlar ved Elveseter hotell i Bøverdalen.
      Kommunevåpenet
    
Kommunevåpenet (godkjent i 1987) har tre sølvfarga skjeltereker mot blå bakgrunn; også kalt vatningsspade, brukt til kunstig vatning i eldre tider.
      Kart
    
Kart over Lom kommune
Store norske leksikon.  
     Lisens:
      CC BY NC 4.0 
      Les meir i Store norske leksikon
    
Innlandet
Ottadalen
      Eksterne lenker
    
Lom kommune
Statistisk sentralbyrå: Kommunefakta Lom
Geologiske kart – NGU
      Litteratur
    
Garmo, Torgeir T. (1990) Lomsførar for natur og kultur. Les boka på nb.no
Kleiven, Ivar (1915). Lom og Skjaak: gamal bondekultur i Gudbrandsdalen. isbn 82-03-05951-1 Les boka på NB.
Kolden, Jon (2000–2007): Bygdabok for Lom, fire bind, isbn 82-995656-1-8
Kvaale, Olav T. (1981). Gamalt frå Lom: folk og fylgje tå alle slag, andre utgåve. isbn 82-990408-1-7, Les boka på NB
        Skriven av:
      
Trond Olav Svendsen
        Artikkelen inneheld tekst frå:
      
 Store norske leksikon (2005 - 2007)
        Sist oppdatert:
      
          25. august 2023,
        sjå alle endringar
avgrensa gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim han inn i litteraturlista di:
    
      Svendsen, Trond Olav;  Store norske leksikon (2005 - 2007): Lom i Store norske leksikon på snl.no.
      Henta  frå https://snl.no/Lom
    Bidra
  
Føreslå endringar i artikkelen
Føreslå bilete til artikkelen
  Kommenter
     eller still spørsmål
Kommentarar
              
            
      Kommentaren din blir publisert her. Fagansvarleg eller redaktør svarer når dei kan.
    
      Du må være logga inn for å kommentere.
    
Logg inn
      eller
      
        registrer deg
      
Fagansvarleg for Lom
        Lars Mæhlum
      
Bunntekst
    Sist oppdatert
  
          dydsepistemologi:
      publisert av Heine Alexander Holmen (NTNU)
        for 28 minutter siden
      
          sosialepistemologi:
      publisert av Heine Alexander Holmen (NTNU)
        for 34 minutter siden
      
          Deduktive slutninger:
      oppdatert av Heine Alexander Holmen (NTNU)
        for rundt 1 time siden
      
          Perseptuell kunnskap - Kunnskap gjennom persepsjon:
      oppdatert av Heine Alexander Holmen (NTNU)
        for rundt 1 time siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020