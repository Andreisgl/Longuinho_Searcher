Verdal – Store norske leksikon
Hopp til hovedinnholdet
Store
norske
leksikon
Logg inn
Tunnsjødal–Strinda strømledning. NVE.      
  Verdal
Store norske leksikon
Geografi
Norges geografi
Trøndelag
Verdal
Natur
Bosetning
Kart
Næringsliv
                    Arbeidsliv
                  
Samferdsel
Administrativ inndeling og offentlige institusjoner
                    Delområder og grunnkretser i Verdal
                  
Historikk og kultur
Kommunevåpen
Les mer i Store norske leksikon
Eksterne lenker
Litteratur
      Skrevet av
    
                Mag. art.
              
              Geir Thorsnæs
            
              Knut A. Rosvold
            
Faktaboks
                Administrasjonssenter
              
                Verdalsøra eller Verdal               
                Fylke
              
                Trøndelag               
                Innbyggertall
              
                14 955 (2022)               
                Landareal
              
                1 475 km²              
                Høyeste fjell
              
                Raassje, Løysmundhatten (1090 moh.)               
                Innbyggernavn
              
                verdaling               
                Målform
              
                nøytral               
Kommunenummer
                5038               
Kommunevåpen
Beliggenhetskart for Verdal kommune i Trøndelag fylke.
Kart: Verdal kommune i Trøndelag 
        Av      
Store norske leksikon.  
     Lisens:
      CC BY NC 4.0 
Verdal er en kommune i Trøndelag fylke. Kommunen ligger øst for den indre del av Trondheimsfjorden. Kommunen grenser i sør til Levanger og Meråker, i nord til Steinkjer og Snåsa, og i nordvest til Inderøy. Kommunen har aldri hatt grenseendringer, og har slik sett hatt de samme grensene siden formannskapslovens ikrafttreden i 1837.
Verdal har form som en trekant med én side langs den 50 kilometer lange grenselinjen mot Sverige og motstående hjørne i den korte kyststripen mot fjorden. Verdal sentrum, ofte kalt kalt Verdalsøra, har siden 1998 hatt bystatus.
      Natur
    
Verdal er også en fremragende jordbrukskommune.
Lars Mæhlum.  
     Lisens:
      Begrenset gjenbruk  
Midt gjennom bygda renner Verdalselva, som 15 kilometer fra fjorden deler seg i Helgåa mot nordøst og Inna mot sørøst. Sør for Verdalselvas utløp i fjorden er lagt opp store løsmasser på Verdalsøra og Rinnleiret, og i lavlandet innover fra fjorden og i de brede dalene ligger mektige leiravsetninger opp til rundt 200 meter over havet. Flere steder er det gått store leirras, blant annet det store Verdalsraset i 1893. Lenger inne blir Inndalen og Helgådalen trangere med mange mindre sidedaler, og mellom dalene ligger fjellområder med topper opptil 800–1100 meter over havet. Store områder ligger her over skoggrensen. Høyest er Løysmundhatten i Skjækerfjella i nordøst (1090 meter over havet). Berggrunnen er i nord gneis, ellers skifer hvor det i øst stikker opp gabbro.
Deler av Blåfjella-Skjækerfjella nasjonalpark ligger i Verdal. Ørin naturreservat i Verdalsøra er et våtmarksområde med Ramsar-status, opprettet i 1993.
      Bosetning
    
Verdal har hatt en jevn befolkningsvekst siden andre verdenskrig, særlig stigende fra 1970-årene. I perioden 2010–2022 var veksten i folketallet 5,2 prosent, mens veksten i Trøndelag som helhet var 11,4 prosent.
Bosetningen ligger tett i lavlandet ved kysten, på østsiden av Leksdalsvatnet, i den brede Verdalen og de nedre deler av Inndalen og Helgådalen. Lenger inne i dalene ligger spredte bosetninger. Ved Verdalselvas utløp ligger tettstedet og administrasjonssenteret Verdalsøra (8200 innbyggere i 2017). Andre tettsteder i kommunen er Lysthaugen (312), Trones (388), Forbregd/Lein (837) og Vuku (234).
      Kart
    
Kart over Verdal kommune 
        Av      
Store norske leksikon.  
     Lisens:
      CC BY NC 4.0 
      Næringsliv
    
Verdal Industripark på Ørin.
Verdal Industripark.  
     Lisens:
      Begrenset gjenbruk 
På leiravsetningene ligger noen av de beste jordbruksarealene i Trøndelag, og Verdal er en av de største jordbrukskommunene i fylket, med korndyrking og storfe-, svine- og sauehold. Samlet landbruksareal i kommunen er 1 498 600 dekar. Av skogarealene eier det private Verdalsgodset omkring 60 prosent av kommunens samlede areal, samt at betydelige deler også er statsallmenning. Produktivt skogareal på kommunens hånd er 434 916 dekar. Skogsavvirkningen har i snitt ligget på 23 424 m³ i femårsperioden 2017–2021.
Selv om Verdal er en betydelig jordbrukskommune, er den i dag først og fremst en industrikommune. Verdalsøra har en moderne havn som kan ta imot store, dyptgående skip. I direkte tilknytning til havneområdet er det et industriområde på omtrent 900 dekar. Her ligger blant annet Aker-eide Kværner Verdal, som produserer oljerigger og andre konstruksjoner til oljeindustrien. Verdal Industripark alene omfatter omkring 195 bedrifter med til sammen 3100 ansatte (2022). Industrien omfatter ellers sagbruk, sementfabrikk, mølle, kornsilo og meieri.
          Arbeidsliv
        
Befolkningens sysselsetting etter næring i 2020 (tall fra SSB):
Primærnæringer: 4,4 prosent
Industri, produksjon, energi: 30,7 prosent
Varehandel, hotell, restaurant, samferdsel, finans: 26,1 prosent
Offentlig administrasjon, sosialforsikring: 4,6 prosent
Undervisning: 8,6 prosent
Helse- og sosialtjenester: 22,6 prosent
Personlig tjenesteyting: 3,0 prosent
Av innbyggerne var det 2866 som pendlet til annen kommune for arbeid, mens 2166 pendlet fra andre kommuner til Verdal for arbeid.
      Samferdsel
    
Verdal. Minnesmerke over de omkomne etter det store Verdalsraset i 1893 står på Lysthaugen, øst for Vinne. Administrasjonssenteret Verdalsøra i bakgrunnen. Bildet er hentet fra papirleksikonet Store norske leksikon, utgitt 2005-2007.
Verdal 
        Av      
Ukjent/NTB Scanpix ※.  
     Lisens:
      Begrenset gjenbruk 
Gjennom Verdalsøra går E6 og Nordlandsbanen. Fra Verdalsøra går riksvei 72 opp Inndalen og over til Sverige. Ved vegen ligger De verdalske befestninger.
      Administrativ inndeling og offentlige institusjoner
    
På Verdalsøra er det meste av kommunens forretnings- og servicevirksomheter samlet.
Verdal har åtte kommunale grunnskoler. Her ligger også Verdal videregående skole og Bakketun folkehøgskole (Normisjon).
Skuespillerutdanningen ved Nord universitet i Verdal er en av tre offentlige teaterhøgskoler i Norge.
Verdal hører til Trøndelag politidistrikt, Trøndelag tingrett og Frostating lagmannsrett.
Kommunen er med i Innherred samkommune sammen med Levanger.
Verdal kommune tilsvarer de fire soknene Stiklestad, Vera, Vinne og Vuku i Stiklestad prosti (Nidaros bispedømme) i Den norske kirke.
Mot slutten av 1800-tallet hørte Verdal til Stjør- og Værdalen fogderi i Nordre Trondhjems amt.
          Delområder og grunnkretser i Verdal
        
For statistiske formål er Verdal kommune (per 2016) inndelt i seks delområder med til sammen 37 grunnkretser:
Ørmelen: Ørin, Ørmelen 1, Ørmelen 2, Ørmelen 3, Ørmelen 4
Verdalsøra: Verdalsøra nord, Verdalsøra syd, Verdalsøra øst, Mikvold-Frydenlund, Haug
Sjøbygda: Ydse, Trones, Sjøbygda, Volhaugen
Stiklestad: Vist, Forbregd, Stiklestad, Raset, Jermstad, Sør-Leksdal, Nord-Leksdal
Vinne og Ness: Stamphusmyra-Fætten, Brannan, Berg, Molberg, Vinne, Ness
Øvre Verdal: Reppe, Vuku, Ulvilla, Volden, Bjartan, Kleppen, Sul, Dillan, Inndal, Levring
      Historikk og kultur
    
Stiklestad kirke 
        Av      
Lars Engerengen.  
     Lisens:
      CC BY NC SA 3.0 
Verdals største turistattraksjon er Stiklestad med kirken fra 1100-tallet og Olavsstøtten fra 1805. Her ligger også Stiklestad nasjonale kultursenter og Stiklestad museum. Årlig arrangeres friluftsforestillingen Spelet om Heilag Olav til minne om Slaget på Stiklestad, under olsokfeiringen. Olskjelda, eller Olavskilden ved Sul, er et annet minne om Olav den helliges ferd gjennom dalen. Stiklestad Nasjonale Kultursenter har nasjonalt ansvar for forvaltningen og formidlingen av den såkalte Olavsarven.
Hellemsmarka er et stort fortidsminneområde, tilrettelagt med kultursti. I Hellemsmarka gravfelt er det registrert 80 gravhauger. Ellers er et stort antall gravhauger påvist i og rundt Stiklestad og Vinne. Ved Haug mener man å ha funnet rester av en 30–35 meter lang høvdinghall. Det eldste spor av mennesker i Verdal er funnet på Hallem; en elghornhakke som er 7000–8000 år gammel.
Verdal har fire menighetskirker: Stiklestad kirke fra 1180 med 400 sitteplasser, Vera kirke (kapell), langkirke i tømmer fra 1899 med 75 sitteplasser, Vinne kirke, åttekantet kirke i tømmer fra 1814 med 180 sitteplasser og Vuku kirke, langkirke i tømmer fra 1654 med 200 sitteplasser. Vuku kirke og Vinne kirke er begge dekorert av den svenske kirkemaleren Erik af Valne.
På Stiklestad befinner seg det katolske St. Olavs kapell, som ble innviet ved 900-års jubileet for slaget på Stiklestad, 29. juli 1930.
      Kommunevåpen
    
Våpenet (godkjent i 1972) har et utbøyd og tilspisset gull kors mot en rød bakgrunn; motivet er hentet fra et antemensale fra cirka 1300. Kommuneblomst/-plante; Tindved.
Navnet. Første ledd er et gammelt navn på Verdalselva, Ver, ‘stille, rolig’.
      Les mer i Store norske leksikon
    
Trøndelag
Innherred
      Eksterne lenker
    
Verdal kommunes nettsider
Kommunefakta Verdal (SSB)
Verdal næringsforum
VisitInnherred.com
Stiklestad Nasjonale Kultursenter
Politisk og valg
      Litteratur
    
Musum, Einar med flere: Verdalsboka : en bygdebok om Verdal, 1930–, 14 bind. Bøkene kan også leses digitalt (Nasjonalbiblioteket).
        Skrevet av:
      
Geir Thorsnæs
Knut A. Rosvold
        Sist oppdatert:
      
           6. juli 2023,
        se alle endringer
fri gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim den inn i litteraturlisten din:
    
      Thorsnæs, Geir; Rosvold, Knut A.: Verdal i Store norske leksikon på snl.no.
      Hentet  fra https://snl.no/Verdal
    Bidra
  
Foreslå endringer i artikkelen
Foreslå bilder til artikkelen
  Kommenter
     eller still spørsmål
Kommentarer
              
            
      Kommentaren din publiseres her. Fagansvarlig eller redaktør svarer når de kan.
    
      Du må være logget inn for å kommentere.
    
Logg inn
      eller
      
        registrer deg
      
Fagansvarlig for Verdal
        Knut A. Rosvold
      
Bunntekst
    Sist oppdatert
  
          dydsepistemologi:
      publisert av Heine Alexander Holmen (NTNU)
        for 24 minutter siden
      
          sosialepistemologi:
      publisert av Heine Alexander Holmen (NTNU)
        for 30 minutter siden
      
          Deduktive slutninger:
      oppdatert av Heine Alexander Holmen (NTNU)
        for rundt 1 time siden
      
          Perseptuell kunnskap - Kunnskap gjennom persepsjon:
      oppdatert av Heine Alexander Holmen (NTNU)
        for rundt 1 time siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020