tindved – Store norske leksikon
Hopp til hovedinnholdet
Store
norske
leksikon
Logg inn
Tindved.    Av    photolike/Shutterstock.
    Begrenset gjenbruk
  tindved
Store norske leksikon
Biologi
Planteriket
Dekkfrøete planter
Tofrøbladete planter
Roseordenen
Sølvbuskfamilien
Tindvedslekta
Beskrivelse
Utbredelse
Kulturhistorie
Les mer i Store norske leksikon
Eksterne lenker
      Skrevet av
    
              John Magne Grindeland
            
                  NTNU
                
Tindved med karakteristiske oransje frukter og smale grågrønne blader. Leinøra ved utløpet til Gaula.
Tindved i frukt 
        Av      
John Magne Grindeland.  
     Lisens:
      CC BY NC SA 3.0 
Tindved er en art i sølvbuskfamilien som danner busker eller små trær. Tindved finnes ved elveoser, strender og rasmark spredt over mye av Norge. Arten har små vindpollinerte blomster og oransje, bærlignende frukter. Dette er en pionerart (se suksesjon), blant annet fordi de kan fange nitrogen fra lufta i rotknoller.
Faktaboks
Etymologi
                Det systematiske navnet er fra gresk hippos, hest og faos, lys, og rhamnoides, «som ligner Rhamnus», geitved, en annen tornete busk.               
                Også kjent som
              
                havtorn i Sverige og Danmark               
Vitenskapelig navn
Hippophaë rhamnoides 
                Beskrevet av
              
Carl von Linné 
                Rødlistestatus i Norge
              
                NT – Nær truet               
                Global rødlistestatus
              
                LC – Livskraftig               
      Beskrivelse
    
Tindved, hannblomster med pollenknapper synlige mellom de to brungule begerbladene. Leinøra ved Gaulosen, Trondheim.
Tindved hannblomster 
        Av      
John Magne Grindeland.  
     Lisens:
      CC BY NC SA 3.0 
Tindved, de svært reduserte hunnblomstene består av to svært små begerblad som det gule arret stikker ut mellom. Leinøra ved Gaulosen, Trondheim.
Tindved hunnblomster 
        Av      
John Magne Grindeland.  
     Lisens:
      CC BY NC SA 3.0 
Tindved danner busker som vanligvis er mellom en halv og tre meter høye, men kan også danne større busker eller små trær. Arten er bladfellende og har smale, avlange blader som er grågrønne på oversida og sølvfarga under. Bladene, blomstene og fruktene er dekka av skjoldforma hår som er karakteristisk for hele familiens arter og som trolig beskytter plantene mot uttørring og dels mot intenst lys.Tindved er særbu, men av og til kan tokjønna planter påtreffes. Blomstene hos tindved er vindpollinerte og sterkt reduserte. Kronblad mangler helt, men blomstene har to begerblad. Hos hunnblomstene er begerbladene svært små, og det er kun det gulaktige arret som er synlig. Hannblomstene gjør noe mer av seg, idet de to brunlige, skålforma begerbladene er større. De fire pollenknappene slipper pollenet ned i begeret før blomsten åpner seg, og pollenet vil blåse av gårde når vinden er kraftig nok.Plantene er sterkt forgreina og har vedtorner. Tindved har utstrakt vegetativ spredning via et forgreina rotsystem der det dannes mange rotskudd, og ett genetisk individ kan danne store kratt. Røttene har, på samme måte som hos or og pors, knoller med bakterier som omdanner nitrogengass fra lufta til nitrogenforbindelser som plantene kan nyttiggjøre seg.Selv om blomstringa til tindved ikke er noe imponerende skue, er fruktsettinga desto mer synlig. De ertestore, litt avlange fruktene er oransje og sitter tett sammen, ofte i store mengder på buskene. Den bærlignende frukta er dannet ved oppsvulming av beger og underbeger og inneholder ett frø.
      Utbredelse
    
Tindvedkrattet ved utløpet av Gaula er et av Norges største og et av få eksempler på en bevart elveos med opprinnelig dynamikk. Leinøra naturreservat, Trøndelag.
Tindvedkratt 
        Av      
John Magne Grindeland.  
     Lisens:
      CC BY NC SA 3.0 
Tindved er en konkurransesvak art som er avhengig av mark som ikke har varig, stabil vegetasjon. I Norge finnes arten på rasmark og berg i innlandet og på sandstrender som dannes av elveavsetninger. I Danmark finnes tindved også på flygesand, og innerst i Bottenviken, der landhevningen etter siste istid fortsatt er markert, vokser tindved på nydanna land.I Norge finnes tindved naturlig i rasmark og berg noen steder i indre Sør-Norge som Lom, Skjåk, Stryn og Norddal og også i rasmark nordover til Tromsø. Det finnes fortsatt store bestander ved elveoser fra Trøndelag og nordover til Troms, men tilbakegangen i disse habitatene har vært stor det siste hundreåret på grunn av utbygginger (se habitatødeleggelse). Tindved har i lengre tid vært brukt som prydplante og finnes forvilla mange steder, særlig langs kysten av Sør-Norge. I nyere tid har tindved også vært brukt som jordforbedrer og til å hindre erosjon, noe som også kan bidra til spredning utenfor opprinnelige områder.Tindved finnes i Europa og Asia og er en viktig steppeplante i Asia.
      Kulturhistorie
    
Navnet tindved kommer fra den tidligere bruken til rivetinder som var vanlig i de delene av Trøndelag der plantene var utbredt. Tindene ble laget ved at greiner ble kappa i passelige lengder og kløvd i firkanta stykker før de ble tørka.Arten har også vært kalt «støggved» i deler av Trøndelag, og de ugjennomtrengelige krattene har vært kalt «støggskog» eller lignende.I Sverige og Danmark er det vanligste navnet havtorn, noe som viser til voksestedene nær sjøen. I Danmark brukes også navnet sandtorn. Tindved kalles også «Nordens sitron» og «Nordens mango», det siste trolig mer på grunn av fargen enn smaken.Tindvedfruktene («tindvedbær») brukes til saft, syltetøy, gelé og til smaksetting av brennevin. Fruktene har en aromatisk, men meget syrlig smak og brukes lite uten varmebehandling. Hvis de utsettes for frost, avtar syrligheten. Fruktene er rike på flere næringsstoffer og inneholder spesielt mye C-vitamin. Bruk av tindvedfrukter har vært mye større i våre naboland hvor arten er langt mer utbredt, men det er økende bruk i Norge, etter hvert også i form av dyrking og kommersiell produksjon av tindvedprodukter. Høsting av tindvedfrukter er en tidkrevende prosess, både på grunn av tornene og fordi fruktene sitter tett festa til kvistene.
      Les mer i Store norske leksikon
    
sølvbuskfamilien
      Eksterne lenker
    
NIBIO prosjektrapport (2017): Tindved – En vekst for fremtiden?
Hippophae rhamnoides, tindved. Foto fra: Selkäsaari, Finland
Hippophae rhamnoides 
        Av      
Biopix/※.  
     Lisens:
      Begrenset gjenbruk 
Hippophae rhamnoides, tindved. Foto fra: Nordjylland, Danmark
Hippophae rhamnoides 
        Av      
Biopix/※.  
     Lisens:
      Begrenset gjenbruk 
Hippophae rhamnoides, tindved. Foto fra: Oulu, Finland
Hippophae rhamnoides 
        Av      
Biopix/※.  
     Lisens:
      Begrenset gjenbruk 
Hippophae rhamnoides, tindved. Foto fra: Midtsjælland, Danmark
Hippophae rhamnoides 
        Av      
Biopix/※.  
     Lisens:
      Begrenset gjenbruk 
Hippophae rhamnoides, tindved. Foto fra: Røsnæs, Danmark
Hippophae rhamnoides 
        Av      
Biopix/※.  
     Lisens:
      Begrenset gjenbruk 
Hippophae rhamnoides, tindved. Foto fra: Agger Tange, Nationalpark Thy, Danmark
Hippophae rhamnoides 
        Av      
Biopix/※.  
     Lisens:
      Begrenset gjenbruk 
Tindvedkratt i full blomst. Hannplantenes blomstring er godt synlig på grunn av den brungule fargen på de relativt store begerbladene. Hunnplantenes blomstring er umulig å se på avstand. Gaulosen, Trondheim.
Tindvedkratt i blomst 
        Av      
John Magne Grindeland.  
     Lisens:
      CC BY NC SA 3.0 
Tindvedfruktene har også skjoldhår, men de fleste av disse faller av ved modning.
Tindved nærbilde av frukt 
        Av      
John Magne Grindeland.  
     Lisens:
      CC BY NC SA 3.0 
Faktaboks
tindved
Hippophaë rhamnoides
                Tidligere vitenskapelig navn
              
Hippophaes rhamnoideum (L.) St.-Lag., Hippophae rhamnoides, Hippophae rhamnoides rhamnoides (L.) A.Nelson, Elaeagnus rhamnoides (L.) St.-Lag.               
                Artsdatabanken-ID
              
103204 
                GBIF-ID
              
3039285 
        Skrevet av:
      
John Magne Grindeland
            (NTNU)
        Sist oppdatert:
      
          19. juli 2023,
        se alle endringer
fri gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim den inn i litteraturlisten din:
    
      Grindeland, John Magne: tindved i Store norske leksikon på snl.no.
      Hentet  fra https://snl.no/tindved
    Bidra
  
Foreslå endringer i artikkelen
Foreslå bilder til artikkelen
  Kommenter
     eller still spørsmål
Kommentarer
              
            
      Kommentaren din publiseres her. Fagansvarlig eller redaktør svarer når de kan.
    
      Du må være logget inn for å kommentere.
    
Logg inn
      eller
      
        registrer deg
      
Fagansvarlig for Tindvedslekta
        John Magne Grindeland
      
NTNU – Norges teknisk-naturvitenskapelige universitet
    NTNU
  er en av institusjonene som står bak Store norske leksikon.
Bunntekst
    Sist oppdatert
  
          dydsepistemologi:
      publisert av Heine Alexander Holmen (NTNU)
        for 28 minutter siden
      
          sosialepistemologi:
      publisert av Heine Alexander Holmen (NTNU)
        for 34 minutter siden
      
          Deduktive slutninger:
      oppdatert av Heine Alexander Holmen (NTNU)
        for rundt 1 time siden
      
          Perseptuell kunnskap - Kunnskap gjennom persepsjon:
      oppdatert av Heine Alexander Holmen (NTNU)
        for rundt 1 time siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020