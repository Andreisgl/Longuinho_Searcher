Hjartdal – Store norske leksikon
Hopp til hovedinnholdet
Store
norske
leksikon
Logg inn
Tuddal, Hjartdal kommune.    Av    Daniel Korslund.
    CC BY NC SA 3.0
  Hjartdal
Store norske leksikon
Geografi
Norges geografi
Vestfold og Telemark
Hjartdal
Natur
Befolkning og busetnad
Næringsliv
Samferdsel
Administrativ inndeling og offentlige institusjoner
                    Grunnkrinsar i Hjartdal
                  
Historikk og kultur
Kommunevåpenet
Kart
Les meir i Store norske leksikon
Eksterne lenker
Litteratur
Faktaboks
                Administrasjonssenter
              
                Sauland               
                Fylke
              
                Vestfold og Telemark (fra 01.01.2020, tidlegare Telemark)               
                Innbyggjartal
              
                1 562 (2022)               
                Landareal
              
                737 km²              
                Høgaste fjell
              
                Gaustaråen (1615 moh.)               
                Innbyggjarnamn
              
                hjartdøl               
                Målform
              
                nynorsk               
Kommunenummer
                3819 (frå 01.01.2020, tidlegare 0827)               
Kommunevåpen
Hjartdal. Bergtjønn ved Reisjå i Bondal, sett mot den trolske Bonsnos (1304 moh.) i nord. Bildet er henta frå papirleksikonet Store norske leksikon, utgitt 2005-2007.
Hjartdal 
        Av      
Moen, T./KF-arkiv ※.  
     Lisens:
      Avgrensa gjenbruk 
Hjartdal er ein kommune i Vestfold og Telemark fylke, vest for Notodden. Kommunen omfattar fjellbygdene Hjartdal og Tuddal, den breiare dalbygda Sauland, og store fjell- og skogvidder mot Gausta i nord og Lifjell i sør.
      Natur
    
Utsikt mot Hjartdal frå Gaustatoppen.
Gaustaråen 
        Av      
Jon Strype.  
     Lisens:
      CC BY SA 3.0 
Berggrunnen høyrer til det austnorske grunnfjellsområdet; bergartene vekslar mellom gneis og den harde kvartsitten i Telemarksuiten, som gir dei høgaste fjella. Sør for hovuddalen finn vi Mælefjell (1413 meter over havet) på grensa mot Seljord, i nordvest ligg Vindeggen (1516 meter over havet). Kommunens høgaste punkt er på Gaustaråen, den søraustlege utløparen frå Gausta, på grensa mot Tinn. Området Brattefjell/Vindeggen sørvest for Gausta er landskapsvernområde.
      Befolkning og busetnad
    
Folketalet i kommunen fall frå cirka 3000 innbyggjarar i 1850 til cirka 2 000 etter andre verdskrigen, og har sidan stort sett gått attende. I tiårsperioden 2014 til 2023 minka talet på innbyggjarar i kommunen med 0,9 prosent.
I Sauland søraust i kommunen er dalen open, med gode tilhøve for jord- og skogbruk. Busetnaden med administrasjonssenteret Sauland ligg i dalbotnen, på marine avleiringar avsett då havet nådde lenger inn over land enn i dag. I Hjartdal kyrkjebygd ligg busetnaden på moreneavsetningari dalsidene, opp til cirka 600 meter over havet. Tyngda av busetnaden i Tuddal ligg i kyrkjebygda. 
      Næringsliv
    
Landbruket er dominert av husdyrhald i kombinasjon med skogen og andre næringar, særleg bygge- og anleggsarbeid. Klima, jordbotn og terreng høver best for jordbruk i Sauland. Heile 25 % av arbeidsplassane i kommunen er knytt til jord- og skogbruk (2021). Jordbruksarealet er ca. 11 000 dekar, mest berre kultureng og beite. I femårsbolken 2017 til 2021 var skogavverkinga på i snitt 32 700 m3 årleg. Tre firedelar av dette var gran.
Kommunen har lite industri; derimot er det mange som er sysselsett i bygge- og anleggsverksemd.
Turismen er viktig for fjellbygdene. Kommunen har satsa stort på hyttebygging. I 2022 hadde kommunen 2476 hytter og fritidsbustader, ein auke på 40 prosent sidan 2006.
Hjartdal er ein mellomstor kraftkommune, med ein gjennomsnittleg årsproduksjon på 466 gigawattimar (GWh) per 2016. Det er seks kraftverk i kommunen. Det største er Hjartdøla kraftverk (i drift frå 1958), som nyttar vassdraga vest for Tuddal og nord for hovuddalføret.
      Samferdsel
    
E134 (Frogn–Haugesund) går gjennom kommunen i sør. Frå Sauland går fylkesveg 3430 gjennom Tuddal, vidare langs austsida av Gausta til Rjukan, passhøgd 1260 meter over havet. Øvre del av vegen er stengt om vinteren.
      Administrativ inndeling og offentlige institusjoner
    
Hjartdal kommune i Telemark fylke.
Kart: Hjartdal kommune i Telemark 
        Av      
Store norske leksikon.  
     Lisens:
      CC BY NC 4.0 
Hjartdal hører til Sør-Øst politidistrikt, Telemark tingrett og Agder lagmannsrett.
Kommunen er med i regionrådet Kongsbergregionen saman med Flesberg, Kongsberg, Nore og Uvdal, Notodden, Rollag, Sigdal og Tinn.
Hjartdal kommune svarar til soknet Hjartdal i Øvre Telemark prosti (Agder og Telemark bispedømme) i Den norske kirke.
Mot slutten av 1800-tallet hørte Hjartdal til Øvre Telemarken fogderi i Bratsberg amt.
          Grunnkrinsar i Hjartdal
        
For statistiske formål består Hjartdal kommune (per 2016) av 9 grunnkrinsar: Hjartdal, Kvammen, Lonar, Midtbygda Sauland, Landsverk, Hovde/Sønderland, Tuddal/Bondal, Kovedalen og Bjordøla.
      Historikk og kultur
    
I kommunen er det uvanleg mange svært gamle og freda bygg. På Frøland ved Sauland står eit loft frå seinmellomalderen, medan i ytre Hjartdal finst gamle hus på gardar som Løksli, Haugan og Øverbø. På Øvre Åbø i Hjartdal og Søndre Bøen i Tuddal finst loft frå 1200-talet. Hjartdal kyrkje frå 1809 har preikestolalter og galleri med rike utskjeringar. Risvolloftet på Holm nær kyrkja er freda og datert til 1471. Sauland stavkyrkje vart rive i 1860, men portalen er utstilt i første etasje på Kulturhistorisk museum i Oslo.
Tuddal bygdetun omfattar 15 gamle hus frå bygda og er eit av dei mest komplette bygdetuna i Telemark. I museumsbygget er det ulike utstillingar om sommaren. I sentrum av Tuddal finst Buen Kulturverkstad, Tuddal Amfi og Tonehall, som blir drive av Knut Buen. Det evangelisk-lutherske kyrkjesamfunnet driv leirstaden Bondal Fjellstue. Kvart år blir det her avvikla fleire leirar for barn, ungdom, vaksne og eldre. Bondal Bygdetun på Suigard er ei samling eldre bygningar i dagleg bruk og med tilhøyrande museumsbygning.
Hjartdal Nordbygd (med Ambjørndalen) vart saman med Svartdal i Seljord peika ut som heilskaplege kulturlandskapsområde i 1994. Hjartdal fekk den første nasjonale kulturlandskapsprisen i 2007, og garden Sud-Åbø midt i Hjartdal er ført opp på lista over utvalde kulturlandskap i landbruket saman med 31 andre område (2017).
Presten Magnus Brostrup Landstad gjorde balladar og folkeminne fra Hjartdal kjent, og målarar som Adolph Tidemand, Hans Gude, Harald Kihle og Henrik Sørensen var fleire gonger på vitjing i Hjartdal.
      Kommunevåpenet
    
Kommunevåpenet (godkjent i 1989) har ein ståande hjort i sølv mot ein grøn bakgrunn. Motivet viser til ein mindre hjortestamme i kommunen.
Namnet kjem truleg av eit eldre namn Hjarta på Hjartdøla, av dyrenamnet ‘hjort’. I eldre tekstar er området omtala som Hierdal.
      Kart
    
Kart over Hjartdal kommune 
        Av      
Store norske leksikon.  
     Lisens:
      CC BY NC 4.0 
      Les meir i Store norske leksikon
    
Telemark
Vestfold og Telemark
Norges geografi
      Eksterne lenker
    
Hjartdal kommunes nettsider
Kommunefakta Hjartdal – SSB
Geologiske kart – NGU
      Litteratur
    
Dahl, Ivar T.: Bygdefolk – før i verden : kulturarv og tradisjon i Hjartdalsbygdene, 2005, isbn 82-92053-17-4
Dahl, Ivar T.: Glimt av Tuddal – før i verden, rev. utg., 2001, isbn 82-994765-2-6
Hardang, Arne: Kyrkje- og prestesoge for Hjartdal, 1994, isbn 82-991168-6-4. Les boka på nb.no
Karlsrud, Gjertrud Kleveland: Hjartdalsoga: gard og ætt, 1987–2000. Les bøkene på nb.no
Nes, Trygve: Hjartdal i bilder, 2. utg., 2003, isbn 82-992218-9-7
Wagn, Anne Haug: Bygningsarv i Hjartdal, 1992. Les boka
        Skriven av:
      
Jan Erik Nilsen
Sten Lundbo
        Artikkelen inneheld tekst frå:
      
 Store norske leksikon (2005 - 2007)
        Sist oppdatert:
      
          15. august 2023,
        sjå alle endringar
avgrensa gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim han inn i litteraturlista di:
    
      Nilsen, Jan Erik;  Store norske leksikon (2005 - 2007); Lundbo, Sten: Hjartdal i Store norske leksikon på snl.no.
      Henta  frå https://snl.no/Hjartdal
    Bidra
  
Føreslå endringar i artikkelen
Føreslå bilete til artikkelen
  Kommenter
     eller still spørsmål
Kommentarar
              
            
      Kommentaren din blir publisert her. Fagansvarleg eller redaktør svarer når dei kan.
    
      Du må være logga inn for å kommentere.
    
Logg inn
      eller
      
        registrer deg
      
Fagansvarleg for Hjartdal
        Lars Mæhlum
      
Bunntekst
    Sist oppdatert
  
          Regnbogeflagget:
      Reidar Schei Jessen (UiO) godkjente et endringsforslag fra John Engebretsen
        for 6 minutter siden
      
          furugadd:
      oppdatert av Lars Sandved Dalen (NIBIO)
        for rundt 1 time siden
      
          tømmer:
      oppdatert av Lars Sandved Dalen (NIBIO)
        for rundt 1 time siden
      
          død ved:
      oppdatert av Lars Sandved Dalen (NIBIO)
        for rundt 1 time siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020