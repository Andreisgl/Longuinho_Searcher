verb – Store norske leksikon
Hopp til hovedinnholdet
Store
norske
leksikon
Logg inn
  verb
Store norske leksikon
Språk og litteratur
Språkvitenskapens fagdisipliner
Grammatikk
Syntaks
Bøying av verb på norsk
Andre språk
Konjugasjoner
Les mer i Store norske leksikon
      Skrevet av
    
              Guri Bordal
            
                  Universitetet i Oslo
                
Et verb er et ord som kan betegne enten en handling (for eksempel ord som spise, leke, tenke), en prosess (for eksempel vokse, falle) eller en tilstand (for eksempel eie, leve).
Faktaboks
Etymologi
                av latin ‘ord’               
Verb er en ordklasse og omfatter i norsk de ordene som kan bøyes i tempus (tid). Verb har infinitiv som grunnform. Det vil si at bøyninger av verbet tar utgangspunkt i infinitiv.På norsk innledes verb i infinitiv med infinitivsmerket å. Hvis et ord har en form som kan innledes med å, er det dermed et verb. I setningen «jeg tenkte på deg» vet man at tenkte er verbet, fordi dette ordet kan ha formen å tenke.
      Bøying av verb på norsk
    
Verb er en ordklasse som bøyes på ulike måter i forskjellige språk. Det er vanlig at verbene bøyes i:
person og tall
tid
modus
aktiv/passiv
aspekt
På norsk bøyer man verb i tid, modus og aktiv/passiv.På bokmål bøyes verb slik:
finitte former: presens (leser), preteritum (leste), presens perfektum (har lest), preteritum perfektum (hadde lest), presens futurum (skal lese), preteritum futurum (skulle lese), presens futurum perfektum (skal ha lest), preteritum futurum perfektum (skulle ha lest) og imperativ (les!)
infinitte former: infinitiv (å lese), presens partisipp (lesende) og perfektum partisipp (lest)
Det er bare de finitte formene som kan stå alene i en setning. I setninger som«Kari leser avisen» og «Per leste boken» er leser og leste de eneste verbene.De infinitte formene må stå sammen med en finitt verbform for at setningen skal bli riktig. Et eksempel er setningen «Per har lest avisen», hvor har er et finitt verb (hjelpeverb) og lest er et infinitt verb. Et annet eksempel er «å lese er viktig», hvor å lese er infinitt og er er finitt.Norsk skiller også mellom aktiv og passiv: «Per leser avisen» (aktiv) versus «avisen leses» eller «avisen blir lest» (passiv).
      Andre språk
    
I mange språk, blant annet europeiske språk som engelsk, fransk, tysk og russisk, bøyes verbene i person og tall. På tysk bøyes for eksempel verbet zu sein («å være») på denne måten i presens:
ich bin (jeg er)
du bist (du er)
er/sie/es ist (han/hun/det er)
wir sind (vi er)
ihr seid (dere er)
sie sind (de er)
I norrønt fantes det også person- og tallbøyninger, men de er falt bort i moderne norsk. På noen språk, for eksempel polsk og hebraisk (og til dels på russisk), bøyes verbene også i kjønn (genus). Polsk skiller for eksempel mellom ja byłem 'jeg var (hankjønn)' og ja byłam 'jeg var (hunkjønn)'.
      Konjugasjoner
    
I mange språk deles verbene i ulike kategorier ut fra måten de bøyes på, noe som kalles konjugasjoner. Engelsk skiller for eksempel mellom sterke verb (think, thought, thought) og svake verb (play, played, played).På norsk har vi flere ulike konjugasjoner, men de to mest vanlige gruppene får på bokmål endingene -te i preteritum og -t i perfektum partisipp (å tenke, tenkte, tenkt), eller ending med -et i disse tidene (å hente, hentet, hentet), og på nynorsk endingene -te/-de i preteritum og -t/-d i perfektum partisipp (å tenkje, tenkte, tenkt; å døme, dømde, dømd), eller ending med -a i disse tidene (å hente, henta, henta).
      Les mer i Store norske leksikon
    
morfologi
norsk
modus
grammatikk
        Skrevet av:
      
Guri Bordal
            (Universitetet i Oslo)
        Sist oppdatert:
      
           2. mai 2022,
        se alle endringer
fri gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim den inn i litteraturlisten din:
    
      Bordal, Guri: verb i Store norske leksikon på snl.no.
      Hentet  fra https://snl.no/verb
    Bidra
  
Foreslå endringer i artikkelen
Foreslå bilder til artikkelen
  Kommenter
     eller still spørsmål
        (5)
      
Kommentarer
              (5)
            
 5. juni 2019 skrev anders stræte
Er det sant at det er selvstendige, hjelpe og modalverb på engelsk, mens det finnes bare hjelpeverb og uselvstendigeverb på norsk?
 7. juni 2019 skrev Kristin Hagemann
Hei!  Uselvstendige verb kalles gjerne de verbene som ikke betyr noe særlig uten utfylling, der altså komplementet bærer mesteparten av betydningen. Slike verb kalles også kopulative i noen språk, fordi disse verbene bare fungerer som bindeord mellom et subjekt og et komplement, kalt predikativ. Slike verb finnes både i engelsk og i norsk, for eksempel "å være" og "to be". Selvstendige verb kan da betegne den andre gruppen verb som kan stå alene, slik som for eksempel "å løpe" eller "to run". Dernest finnes det verb som verken faller i den ene eller den andre av disse kategoriene, og de kan vi kalle hjelpeverb. Hjelpeverb har grammatisk betydning, slik som "har" i "jeg har gått", som er med på å danne en fortidsform, til tross for at den helt alene er en presensform. Det samme gjelder det engelske "have" i "I have gone". I disse tilfellene har ikke verbene lenger den opprinnelige  betydningen "å eie", men har gått over til å kun ha grammatisk betydning. Modale hjelpeverb av typen "skulle", "kunne" osv. eksisterer også i engelsk, "should", "could" osv. Det kan være forskjeller mellom språkene når det gjelder detaljer ang. disse verbene, for eksempel i hva slags sammehenger de kan brukes. Men uten mer informasjon enn det du har gitt i spørsmålet ditt er jeg tilbøyelig til å si at den påstanden spørsmålet innholder ikke er sann. Hilsen Kristin
14. april 2021 skrev Jørgen G. Bosoni
I den noverande teksten stend det: «På norsk har vi flere ulike konjugasjoner, men de to mest vanlige gruppene får endingene -te i preteritum og -t i perfektum partisipp (å tenke, tenkte, tenkt), eller ending med -et i disse tidene (å hente, hentet, hentet).» Det stend «på norsk», men døma er berre på bokmål. «Norsk» lyt endrast til «bokmål», eller alternativt kan teksten utvidast med parallelle døme på nynorsk (med då vert det meir komplisert, med både -te og -de-endingane).
14. april 2021 svarte Kristin Hagemann
Dette har du selvsagt helt rett i, og jeg har godtatt forslaget ditt til endring. Hilsen Kristin
15. april 2021 skrev Jørgen G. Bosoni
Ja, eg såg det, takk for godkjenninga. Det vart slik at eg fyrst skreiv kommentaren med båe alternativa, fordi eg var redd for at utvidinga med fleire døme kunne gjera teksten vanskelegare å lesa. Men so valde eg å senda inn endringsframlegget med det alternativet eg gjekk inn for. Helsing JørgenGB
      Kommentaren din publiseres her. Fagansvarlig eller redaktør svarer når de kan.
    
      Du må være logget inn for å kommentere.
    
Logg inn
      eller
      
        registrer deg
      
Fagansvarlig for Syntaks
        Kristin Hagemann
      
Høgskolen i Østfold
Bunntekst
    Sist oppdatert
  
          furugadd:
      oppdatert av Lars Sandved Dalen (NIBIO)
        for 6 minutter siden
      
          tømmer:
      oppdatert av Lars Sandved Dalen (NIBIO)
        for 7 minutter siden
      
          død ved:
      oppdatert av Lars Sandved Dalen (NIBIO)
        for 8 minutter siden
      
          skoggrense:
      oppdatert av Lars Sandved Dalen (NIBIO)
        for 8 minutter siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020