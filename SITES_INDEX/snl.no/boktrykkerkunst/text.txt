boktrykkerkunst – Store norske leksikon
Hopp til hovedinnholdet
Store
norske
leksikon
Logg inn
  boktrykkerkunst
Store norske leksikon
Kunst og estetikk
Bokkunst og skrift
Bokkunst
Teknikk
Historikk
                    Opprinnelsen
                  
                    Johann Gutenberg
                  
                    Boktrykkerkunstens ekspansjon
                  
                    Norge
                  
Les mer i Store norske leksikon
Litteratur
Merkur Boktrykkeri (nå Merkur Grafisk AS) i Oslo ble grunnlagt 1927. Dette fotografiet er tatt mellom 1957–1969 og er fra verkstedet i Mosseveien 42 i Oslo.
Merkur Boktrykkeri (Jargum) 
        Av      
Teigens Fotoatelier/Digitalt Museum/Norsk Teknisk Museum.  
     Lisens:
        
Blokkbøker. Sørkoreansk munk med trykkplaten til en side av en buddhistisk tekst. Bildet er hentet fra papirleksikonet Store norske leksikon, utgitt 2005-2007. 
Blokkbøker 
        Av      
G. Filseth/KF-arkiv ※.  
     Lisens:
      Begrenset gjenbruk 
Boktrykkerkunst. Håndsatsmetoden var omtrent den samme i 1960-årene som på 1400-tallet.
SCODE.  
     Lisens:
      Begrenset gjenbruk  
Boktrykkerkunst er en tradisjonell betegnelse for prosessen som består i å produsere mange identiske trykk av en trykkside (typografisk sats) for produksjon av bøker og tidsskrifter. Trykksiden ble satt sammen av løse tegn og bokstaver som var støpt i metall (typer).
Teknikken var en høytrykksmetode og er i dag erstattet av moderne trykkmetoder som offset og digitaltrykk.
    Tilhørende emnesider
  
  Tema:
    
      Reformasjonen
      Teknikk
    
Boktrykkerkunstens opprinnelige prinsipp var trykking med løse typer satt sammen til ord, linjer og hele trykksider. Typene var små metallstaver, cirka 23,6 millimeter lange, og med speilvendte, opphøyde bokstavbilder. De lå systematisk ordnet i store kasser med mange rom, såkalte settekasser. For å sette opp en typografisk sats, det vil si en trykkside, måtte skrifttypene plasseres i en vinkelhake justert i ønsket linjelengde. Linjene ble plassert under hverandre i det antallet en full side skulle utgjøre. Deretter ble sidene plassert i en trykkpresse, påført trykksverte og trykt mot papir.Da boktrykkerkunsten ble utviklet i Europa på 1400-tallet, ble trykkingen utført på enkle håndpresser av tre, noe som gjorde arbeidet tidkrevende og kostbart. Oppfinnelsen av hurtigpressen tidlig på 1800-tallet og settemaskinen i 1880-årene førte til at bøkene kunne trykkes raskere. I første halvdel av 1900-tallet førte stadig nye og bedre maskinkonstruksjoner til høyere kvalitet og mer effektiv utførelse.Fra 1960-årene har trykking i offset, og etter hvert også digitaltrykk, erstattet den tradisjonelle boktrykkerkunsten.
Boktrykkerkunstens opprinnelige prinsipp var å sette sammen løse typer (bokstavformer) til ord, linjer og hele trykksider ved å plassere dem i vinkelhaker. Her ser man løse metalltyper som ligger i settekasser, og noen som er ferdig plassert i en vinkelhake.
Typografisk settekasse og løse skrifttyper plassert i vinkelhake 
        Av      
Willi Heidelbach.  
     Lisens:
        
      Historikk
    
          Opprinnelsen
        
Boktrykkerkunst i et bhutansk kloster etter århundregamle tradisjoner. Teksten blir skåret inn på treplater og fargelagt, og papiret presses på ved hjelp av en rull. Munken holder på å trykke annen side av et manuskriptblad. Bladene blir bundet sammen til blokkbøker. Bildet er hentet fra papirleksikonet Store norske leksikon, utgitt 2005–2007.
Boktrykkerkunst, bhutan 
        Av      
Bertelsmann Lexikon-Verlag, Gütersloh/KF-arkiv ※.  
     Lisens:
      Begrenset gjenbruk 
Allerede i oldtidens Babylonia og Egypt brukte de stempler for å mangfoldiggjøre tegn. Blokkbøker, det vil si bøker der side for side ble trykt med utskårne treplater, fantes i Kina på 800-tallet. Det var også i Kina at boktrykkerkunsten med løse skriftstempler først kom i bruk. I 1041 utviklet kineseren Pi Sheng skrifttyper i brent leire. På grunn av tusenvis av ulike kinesiske skrifttegn var det allikevel blokktrykk som lenge var den foretrukne trykkemetoden i Kina. I Korea ble det på 1200-tallet utviklet løse skrifttyper støpt i bronse, og det er funnet koreanske bøker fra 1300-tallet trykt med slike typer.
          Johann Gutenberg
        
Johann Gutenberg regnes som boktrykkerkunstens pioner i Europa. Denne skulpturen av ham er utført av den danske billedhoggeren Bertel Thorvaldsen. Fra Thorvaldsens Museum i København. Foto: Daderot
Statue av Johann Gutenberg utført av Bertel Thorvaldsen 
        Av      
Bertel Thorvaldsen.  
     Lisens:
        
En del av en av sidene i Gutenbergs bibel fra 1455, trykket med løse typer. Dette prakteksemplaret av en bibel var den første masseproduserte europeiske boken med et opplag på rundt 200.
Utsnitt av en side fra Johann Gutenbergs bibel 
        Av      
Anon.  
     Lisens:
      Begrenset gjenbruk  
I Europa ble boktrykkerkunsten utviklet på 1400-tallet av den tyske gullsmeden Johann Gutenberg. Mellom 1440 og 1450 fant han en metode for å støpe løse skrifttyper og framstilte en effektiv trykkpresse for masseproduksjon av bøker. De eldste kjente trykkene som sannsynligvis stammer fra Gutenbergs presse i Mainz, er et fragment av en sibyllebok (Weltgericht) fra omkring 1445 og en astronomisk kalender for 1448, i tillegg til flere donater og avlatsbrev.Gutenberg gikk i 1450 i kompaniskap med den pengesterke Johann Fust for å få råd til å utvikle oppfinnelsene sine. I 1455 kunne de presentere den såkalte 42-linjede Bibelen (Biblia Latina Vulgata). Dette prakteksemplaret av en bibel var den første masseproduserte europeiske boken med et opplag på rundt 200.Etter bokutgivelsen førte en økonomisk uoverensstemmelse til at Fust reiste rettssak mot Gutenberg for å kreve sin andel av fortjenesten. Gutenberg tapte saken, og Fust overtok derfor virksomheten sammen med Gutenbergs lærling Peter Schöffer. Deres mest berømte verk er Psalterium Moguntinum fra 1457. Gutenberg startet et nytt trykkeri og produserte en del småtrykk samt en utgave av Balbus' Catholicon i 1460 før han døde i 1468.
          Boktrykkerkunstens ekspansjon
        
Boktrykkerkunsten spredte seg raskt fra Mainz til andre byer i Tyskland, og deretter videre til andre land i Europa. Italia fikk sitt første trykkeri allerede i 1464, og Venezia ble etter hvert sentrum for den italienske boktrykkerkunsten med over 200 trykkerier på slutten av 1400-tallet.Frankrike og Nederland fikk sine første trykkerier rundt 1470. I 1482 var det Danmark sin tur. Den tyske boktrykkeren Johan Snell etablerte seg i Odense og trykte den første danske boken, Breviarium Ottoniense, en bønnebok for Odense Stift. Året etter, i 1483, dro Snell til Sverige for å trykke en messebok på oppdrag av erkebiskop Jakob Ulfsson.
Interiør fra et trykkeri på 1500-tallet. I bakgrunnen håndsettere med sine skråstilte settekasser. I forgrunnen to hånddrevne trykkpresser. Kobberstikk fra Gottfrieds Historische Chronik, Frankfurt 1619.
Gottfrieds Historische Chronik 
        Av      
Anon.  
     Lisens:
      Begrenset gjenbruk  
          Norge
        
Norge fikk, som et av de siste landene i Europa, sitt første boktrykkeri i 1643. Det var ingen selvfølge at byen Christiania i den danske provinsen Norge skulle bli tildelt privilegium for et boktrykkeri på den tiden. Presten og den teologiske forfatteren Christen Staphensøn Bang ønsket å gi ut sine bøker, deriblant sitt kjempeverk Postilla Catechetica. Da han sendte bud etter den danske boktrykkeren Tyge Nielssøn, var det uten tvil med kongens uttrykkelige tillatelse. Blant de første norske trykksakene var en liten almanakk for året 1644 trykt i 1643. Etter økonomiske uoverensstemmelser med Bang, måtte imidlertid Tyge Nielssøn gå ifra trykkeriet. Det er uklart hva som senere skjedde med Tyge; mye tyder imidlertid på at han etter noen år dukker opp som sorenskriver på Nordvestlandet.Etter tre års tid åpnet deretter boktrykker Melchior Martzan en filial i Christiania og rakk å gi ut første bind av Bangs hovedverk før trykkeriet ble solgt til Valentin Kuhn og senere overtatt av Michel Thomesen. I 1665 ble endelig trykkingen av Christen Bangs Postilla Catechetica fullført. Verket, som er en kommentar til Martin Luthers lille katekisme, telte 8 bind og cirka 9000 sider og var det største som inntil da var trykt i Norge.Bergen fikk sitt første trykkeri i 1721, etablert av den danske boktrykkeren Peter Poulsen Nørvig. I 1739 opprettet Jens Christensen Winding Trondheims første trykkeri, og i 1779 opprettet Andreas Swane et trykkeri i Kristiansand.
Den danske boktrykkeren Tyge Nielssøn ble Norges første boktrykker. I 1643 trykket han en liten almanakk, En Ny Allmanach paa det Aar effter Jesu Christi Fødsel, 1644. Denne er blant de aller første trykksakene som ble publisert i Norge. Nasjonalbiblioteket eier en kopi av denne.
Forside av norsk almanakk for året 1644, trykket av Tyge Nielssøn 
        Av      
Tyge Nielssøn.  
     Lisens:
        
      Les mer i Store norske leksikon
    
blokkbøker
bok
grafikk
Johann Gutenberg
Aldus Manutius
Tyge Nielssøn
typografi
typografiske verktøy
typografiens epoker
      Litteratur
    
Bjerke, Ernst. (2017) Et dansk-norsk provinstrykkeri. Nye perspektiver på opprettelsen av det første boktrykkeri i Norge. I Fund og forskning i det kongelige biblioteks samlinger. 56/2017.
Davidsen, Stein. (1995).Grafisk håndbok. Oslo Yrkesopplæring. Fulltekst hos Nasjonalbiblioteket
Jacobsen, Gunnar. (1983). Norske boktrykkere og trykkerier gjennom fire århundrer 1640–1940. Den norske boktrykkerforening. Fulltekst hos Nasjonalbiblioteket
Melhus, Alf C. (2008). «Tyge Nielssøn, Norges første boktrykker». På: Nettstedet Typografi.org
Eisenstein, Elizabeth L.: The printing revolution in early modern Europe, 2nd ed., 2005
Füssel, Stephan: Gutenberg och hans verk, 2000
Munthe, Gerhard: "Boktrykkerkunsten kommer til Norge" i Samtiden, nr. 6 (1993), 59-65
Rannem, Øyvin. (2022). Arven etter Aldus. En historie om trykkskriften. Press.
Steinberg, S.H.: Five hundred years of printing, new ed., 1996
Twyman, Michael: The British Library guide to printing : history and techniques, 1998
        Skrevet av:
      
Øyvin Rannem
Odd Borgersen
Katrine Kalleklev
        Sist oppdatert:
      
          12. januar 2023,
        se alle endringer
begrenset gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim den inn i litteraturlisten din:
    
      Rannem, Øyvin; Borgersen, Odd; Kalleklev, Katrine: boktrykkerkunst i Store norske leksikon på snl.no.
      Hentet  fra https://snl.no/boktrykkerkunst
    Bidra
  
Foreslå endringer i artikkelen
Foreslå bilder til artikkelen
  Kommenter
     eller still spørsmål
        (4)
      
Kommentarer
              (4)
            
 5. februar 2013 skrev Simen Keiland Fondevik
    Her synes jeg det mangler informasjon om hvorfor rettsaken oppsto, og hvorfor Fust vant:"Etter denne bokutgivelsen reiste Fust rettssak mot Gutenberg. Gutenberg tapte saken, og Fust overtok sammen med sin svigersønn Peter Schöffer virksomheten."
  
 5. februar 2013 skrev Katrine Kalleklev
    Takk for nyttig innspill! Jeg er enig, her er formuleringen noe uklar. Denne artikkelen er av eldre dato og trenger oppdatering. Jeg skal nå forfølge saken, men regner med at rettsaken oppsto pga økonomiske uenigheter. Ved å følge denne lenken http://snl.no/Johann_Fust finner man muligens noe av svaret. 
  
13. mai 2021 skrev Johan Solberg
Jeg synes kanskje det hadde vært fint at vi begynte å lette litt på eurosentrismen. Den eldste bevarte boken som ble trykket med løse typer av metall er Jikji, trykket i 1377 i Korea. Derfor burde vi kanskje anerkjenne at boktrykkerkunsten med ble oppfunnet i Korea? I hvert fall om vi skal ta som utgangspunkt at boktrykkerkunsten er høytrykk med sats i metall. Det er ikke tvil om at Gutenberg gjorde en kjempeinnsats for håndverket, men han var ikke oppfinneren av boktrykkerkunsten. Han innførte boktrykkerkunsten i Europa, og utviklet en rekke metoder for ulike deler av prosessen. Før Gutenberg kom på banen hadde løse typer til og med blitt støpt i bly i Korea, og mange bøker hadde blitt trykket siden 1200-tallet. Det å skrive at "I Korea ble det på 1200-tallet eksperimentert med støping av løse skrifttyper i bronse", høres nesten litt nedtalende ut. På 1200-tallet ble trykking med hjelp av løse typer utviklet i Korea, og flere bøker ble trykket. 
13. mai 2021 skrev Katrine Kalleklev
Hei Johan, tusen takk for ditt innspill. Jeg ser nå at artikkelen bør omskrives noe, jeg er enig. Dette skal jeg ta tak i.
Med vennlig hilsen Katrine
      Kommentaren din publiseres her. Fagansvarlig eller redaktør svarer når de kan.
    
      Du må være logget inn for å kommentere.
    
Logg inn
      eller
      
        registrer deg
      
Fagansvarlig for Bokkunst
        Egon Låstad
      
Bunntekst
    Sist oppdatert
  
          furugadd:
      oppdatert av Lars Sandved Dalen (NIBIO)
        for 1 minutt siden
      
          tømmer:
      oppdatert av Lars Sandved Dalen (NIBIO)
        for 2 minutter siden
      
          død ved:
      oppdatert av Lars Sandved Dalen (NIBIO)
        for 3 minutter siden
      
          skoggrense:
      oppdatert av Lars Sandved Dalen (NIBIO)
        for 3 minutter siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020