Vindafjord – Store norske leksikon
Hopp til hovedinnholdet
Store
norske
leksikon
Logg inn
  Vindafjord
Store norske leksikon
Geografi
Norges geografi
Rogaland
Vindafjord
Natur
                    Naturvernområde
                  
Klima
Busetjing
Næringsliv
Samferdsel
Administrativ inndeling og offentlege institusjonar
                    Delområde og grunnkrinsar i Vindafjord
                  
Historikk og kultur
Namn og kommunevåpen
Les meir i Store norske leksikon
Eksterne lenker
  Litteratur
Faktaboks
                Administrasjonssenter
              
                Ølensjøen               
                Fylke
              
                Rogaland               
                Innbyggjartal
              
                8 775 (2022)               
                Landareal
              
                599 km²              
                Høgaste fjell
              
                Bjørndalsnuten (1016 moh.)               
                Målform
              
                nynorsk               
Kommunenummer
                1160               
        Vindafjord kommune i Rogaland fylke.
      
Kart: Vindafjord kommune i Rogaland 
        Av      
Store norske leksikon.  
     Lisens:
      CC BY NC 4.0 
Gamle Ørevikvei er et viktig kulturminne i Vindafjord. 
        Av      
Per Roger Lauritzen.  
     Lisens:
      Avgrensa gjenbruk 
Eit bustadområde i Vindafjord kommune. Biletet er henta frå papirleksikonet Store norske leksikon, gitt ut 2005-2007.
Vindafjord 
        Av      
G.I. Opdal/KF-arkiv ※.  
     Lisens:
      Avgrensa gjenbruk 
Vindafjord er ein kommune i Rogaland, i skjeringspunktet mellom Haugaland, Ryfylke og Sunnhordland. Kommunen blir avgrensa av Yrkjefjorden og den indre, vest-austgåande delen av Vindafjorden i sør, Ålfjorden i nordvest og Bjoafjorden i nordaust.
Vindafjord kommune vart oppretta i 1965 ved at Sandeid kommune og størstedelen av kommunane Imsland, Vikedal, Vats og Skjold vart slått saman. I 1969 vart garden Sponavika ved Skjoldafjorden overført til Tysvær, og i 1978 vart Vormestrandområdet ytst på Ropeidhalvøya overført til Suldal.Vindafjord fekk dei noverande grensene sine i 2006 då kommunen vart slått saman med Ølen kommune. Ølen hadde på si side vorte utvida med områda aust for Ålfjorden av tidlegare Vikebygd kommune i 1964 og overført til Rogaland i 2002.Vindafjord si grense mot Vestland fylke går etter desse endringane i Ålfjorden (mot Sveio), Bjoafjorden/Melen (mot Kvinnherad) og fjordstrekninga Romsasundet/Etnesundet (mot Etne). I fjelltraktene i nordaust grensar Vindafjord til Etne, i aust til Suldal og i Vindafjorden og Yrkjefjorden i sør til høvesvis til Suldal og Tysvær. Også i sørvest og vest grensar kommunen til Tysvær.Ølensjøen (Ølen) er administrasjonssenter i den nye Vindafjord kommune. Nokre administrative funksjonar er lagt til Sandeid, som var administrasjonssenter i Vindafjord før samanslåinga i 2006.
      Natur
    
Berggrunnen i kommunen er prega av den kaledonske fjellkjedefaldinga (sjå den kaledonske orogenese), særleg i sentrale og austlege delar. I vest dominerer granitt og gneisar av opphavleg prekambrisk alder. Også rundt Ølsfjorden og på eidet mellom Ølen og Sandeid finn ein gneis av denne alderen. I eit nord-sørgåande belte frå Innbjoa til Yrkjefjorden finst overskyvd fyllitt og glimmerskifer av kambrosilurisk alder. Store område med slike avsetningar finn ein òg aust for Sandeidfjorden.
Dei høgaste områda til kommunen finst heilt i aust, der harde, sterkt omdanna bergartar ligg over fyllitten. Her når Bjørndalsnuten 1016 meter over havet på grensa til Etne. Det er avsett betydelege lausmassar (sand og grus) i dei lågareliggjande områda i kommunen, særleg på eidet mellom Sandeid og Ølen.
          Naturvernområde
        
Kommunen har 10 naturvernområde. Dei største er:
Torstveit naturreservat, skogvern, 2615,5 dekar, verna 2019
Stråtveit naturreservat, skogvern, 1773,2 dekar, verna 2018
Landavatnet naturreservat, verneplan for våtmark, 728,7 dekar, verna 1996
      Klima
    
Kaldaste månad er februar med normal på 1,0 °C, og varmaste månad er juli med normal på 15,1 °C. Mest nedbør er det i november med normal på 288,6 millimeter og minst er det i mai med normal på 109,2 millimeter. Målingane er gjorde ved Vindafjord målestasjon i Vats.
      Busetjing
    
Det er jamn busetjing langs fjordsidene der det ikkje er for bratt, med tyngdepunkt i tettstadene Sandeid og Vikedal ved Sandeidfjorden, Skjold inst i Skjoldafjorden og i administrasjonssenteret Ølensjøen og dessutan Ølensvåg, begge ved Ølsfjorden. Av befolkninga i Vindafjord bur 58 prosent i det tidlegare Vindafjord og 42 prosent i det tidlegare Ølen (2017).
Tettstadsbefolkninga i Vindafjord utgjer 43 prosent av samla befolkning (2019). Tilsvarande del er 88 prosent i Rogaland samla sett.
Folketalet i Vindafjord etter dei noverande grensene viste ein viss auke frå 1960-åra til 1980-åra, for deretter å liggje nokolunde stabilt til tusenårsskiftet. Sidan har det vore jamn vekst, og i tiårsperioden 2010–2020 auka Vindafjord si folkemengd med gjennomsnittleg 0,1 prosent årleg mot 1,2 prosent for Rogaland samla sett.
Kart over Vindafjord kommune 
        Av      
Store norske leksikon.  
     Lisens:
      CC BY NC 4.0 
      Næringsliv
    
Ølnesvågen. 
        Av      
Per Roger Lauritzen.  
     Lisens:
      Avgrensa gjenbruk 
Jordbruket er av stor betydning i Vindafjord, og primærnæringane omfattar tolv prosent av arbeidsplassane til kommunen (2019). Etter kommuneendringane i 2020 har berre fire kommunar i Rogaland eit større samla jordbruksareal enn Vindafjord, alle på Jæren. I Vindafjord blir det drive eit intensivt husdyrhald. Viktigast er storfe- og sauehaldet, men det blir òg drive ein del med svin og høns. Det blir drive noko hagebruk, særleg i sørlege del av kommunen.
Det er mykje avvirking av skog i Vindafjord (25 500 kubikkmeter i 2019), og kommunen hadde saman med Lund størst avverking blant kommunane i Rogaland dette året. Det blir elles fiska noko laks i Vikadalselva og Rødneelva i Sandeid.
Industrien omfattar 19 prosent av arbeidsplassane til kommunen, 32 prosent inkluderte byggje- og anleggsverksemd og kraft- og vassforsyning/renovasjon (2019). Industrien blir dominert av verkstadsindustri (44 prosent av industriens sysselsette 2019), særleg maskinindustri og bygging av skip og boreplattformer. Det meste av verkstadsindustrien ligg i tidlegare Ølen kommune, mellom anna utrusting og reparasjon av oljeplattformer i Ølensvåg og Vikebygd. Det er elles ei større elektronikkbedrift i Nedre Vats (Arrow Norway AS).
Ein annan betydeleg industribransje i Vindafjord er næringsmiddelindustrien med 31 prosent av industrisysselsetjinga i kommunen (2019), mellom anna det største privateigde slakteriet i landet, Fatland AS, med både hovudkontor og slakteri i Ølen, likeins slakteriet Nortura Sandeid. Elles har industribransjen gummi-, plast- og mineralsk industri 18 prosent av dei sysselsette innan industri i Vindafjord (2019), først og fremst verksemder som nyttar sand- og grusførekomstane i kommunen, mellom anna Ølen Betong med verksemd både i Ølen og i Sandeid.
Vindafjord er beskjeden som kraftkommune sjølv om det er 18 vasskraftverk i kommunen (2019). Desse har ein samla maskininstallasjon på 27 MW og ein gjennomsnittleg årsproduksjon på 98 gigawattimar (GWh) per 2016. Største enkeltverk er Rødne i Rødneelva i Sandeid med ein gjennomsnittleg årsproduksjon på 36 GWh. Største fallhøgd er 422 meter i Vågaåna kraftverk.
Av dei busette yrkestakarane i Vindafjord har 29 prosent arbeid utanfor kommunen, 14 prosent i Haugesund, Karmøy og Tysvær, i alt fire prosent i sunnhordlandskommunane Etne, Sveio, Stord, Fitjar og Bømlo) og i alt vel tre prosent i kommunane på Jæren, inkludert Stavanger (2019).
      Samferdsel
    
E134 (Haugesund Lufthavn, Karmøy–Haugesund–Haukeli–Drammen) går gjennom tettstadene Skjold, Ølensvåg og Ølensjøen. Frå denne tek fylkesveg 46 av frå Knapphus i Vats og går gjennom tettstadene Sandeid og Vikedal til Sauda og Suldal. Fylkesveg 514 knyter fylkesveg 46 i Sandeid til E134 i Ølensjøen. Frå Ølensvåg på E134 fører fylkesveg 543 langs fjorden nordover til Utbjoa som har ferje til Borgundøya og Fjelbergøya i Kvinnherad. Frå Utbjoa går fylkesvegen langs Ålfjorden tilbake til E134 i Isvik i Skjold.
Ølen har dagleg hurtigbåtsamband nordover til Sunnhordland og Bergen. Frå Sandeid og Vikedal går det dagleg hurtigbåt sørover til Stavanger.
      Administrativ inndeling og offentlege institusjonar
    
Det er fylkeskommunal vidaregåande skule med linjer for studiespesialisering og ulike yrkesfag i Ølen (Ølensvåg).
Vindafjord høyrer til Sør-Vest politidistrikt, Haugaland og Sunnhordland tingrett og Gulating lagmannsrett.
Vindafjord er del av Haugaland næringsregion saman med Bokn, Haugesund, Karmøy, Tysvær og Utsira.
Vindafjord kommune svarar til dei åtte sokna Bjoa, Imsland, Sandeid, Skjold, Vats, Vikebygd, Vikedal og Ølen i Haugaland prosti (Stavanger bispedømme) i Den norske kyrkja.
Mot slutten av 1800-talet høyrde Vindafjord til Ryfylke fogderi i Stavanger amt.
          Delområde og grunnkrinsar i Vindafjord
        
For statistiske formål er Vindafjord kommune (per 2016) delt inn i sju delområder med til saman 36 grunnkrinsar:
Skjold: Alendal, Ersland, Haugen, Egge, Austrheim, Langeland
Vats: Indreland, Stokkedal, Kårhus, Gjerdesdal, Krakk, Spåtveit, Velde
Sandeid: Eide, Vestbø, Austbø, Strand/Kverven, Ilsvåg
Vikedal: Oppsal, Søndene, Mo, Fjellgardane
Imsland: Ølmedal, Kvaløy, Husebø
Ølen: Osen, Kyrkjekrinsen, Vågen 1, Vågen 2, Vaka
Bjoa/Vikebygd: Hauge, Innbjoa, Utbjoa, Årvik, Veastad, Vik
      Historikk og kultur
    
På Utbjoa i Bjoa sokn finst eit stort fornminnemiljø, med helleristningar, gravrøyser og skålgroper. Også på Eide er det eit stort felt med gravhaugar. Det er bygdeborg på Steinslandsåto sør for Utbjoa. Nerheimstunet er eit gardstun med bygningar frå rundt 1850 og er ei avdeling av Sunnhordland Museum. Det er òg bygdemuseum i Vikedal og gardsmuseum i Sandeid (Stuhaug). Fotturnettet i Etnefjella startar frå E134 mellom Ølen og Etne, og dessutan frå Helgeland i Sandeid, der det òg er alpinanlegg.
Gamle Ørevikvei i Imsland er halvannen kilometer med flott ingeniørkunst mellom Imslandsjøen og Notavågen.
I Vikedal blir det årleg arrangert ein Roots Music Festival og ein Sommarfestival. I Sandeid blir det årleg halde Kystkulturdagane, medan Ølen har Kjøttfestivalen.
Grannar er lokalavis for Etne og Vindafjord, og kom med det første nummeret i 1973. Avisa har hovudkontor i Etne, kjem ut to gonger i veka og er redigert på nynorsk.
      Namn og kommunevåpen
    
Kommunevåpenet (godkjent i 2006) er åttedelt av sølv og raudt med virvelsnitt. Motivet med virvelsnitt er henta frå kommunevåpenet til tidlegare Ølen kommune, medan fargane sølv og raudt er frå kommunevåpenet i den tidlegare Vindafjord kommune. Virvelsnittet symboliserer den sentrale plasseringa til kommunen, der fleire ferdselsårer møtest, både på land og sjø. Virvelsnittet symboliserer òg vitalitet, jamfør mottoet til kommunen, Vital og sentral.
Namnet er etter Vindafjorden, norrønt Vindæiði, eit eldre namn på Ropeid ved botnen av fjorden, på eidet mellom Vindafjorden og Sandsfjorden. Det opphavlege namnet på fjorden kan ha vore Vindi, av norrønt vinda, 'vinde, vri, svinge', om den skarpe vinkelen fjorden dannar midtvegs.
Valet av Vindafjord som namn på den nye storkommunen må sjåast i lys av at Ølen (Ølensjøen) samtidig vart valt som administrasjonssenter.
      Les meir i Store norske leksikon
    
Rogaland
Noregs geografi
      Eksterne lenker
    
Vindafjord kommune sine nettsider
Statistisk sentralbyrå: Kommunefakta Vindafjord
Miljødirektoratets naturbase Vindafjord
      
  Litteratur
    
Dybdal-Holthe, Nils: Soga om Vats : gard og ætt i gamle Vats herad, 1984.
Østrem, Nils Olav: Skjold : gard og ætt, 1999, to bind.
        Skriven av:
      
Geir Thorsnæs
Per Roger Lauritzen
Eirik Helleve
        Artikkelen inneheld tekst frå:
      
 Store norske leksikon (2005 - 2007)
 Allkunne
            (Nynorsk kultursentrum)
        Sist oppdatert:
      
           9. august 2023,
        sjå alle endringar
avgrensa gjenbruk.
  Sitere eller gjenbruke?
    Vil du sitere denne artikkelen? Kopier denne teksten og lim han inn i litteraturlista di:
    
       Store norske leksikon (2005 - 2007); Thorsnæs, Geir; Lauritzen, Per Roger; Helleve, Eirik;  Allkunne: Vindafjord i Store norske leksikon på snl.no.
      Henta  frå https://snl.no/Vindafjord
    Bidra
  
Føreslå endringar i artikkelen
Føreslå bilete til artikkelen
  Kommenter
     eller still spørsmål
Kommentarar
              
            
      Kommentaren din blir publisert her. Fagansvarleg eller redaktør svarer når dei kan.
    
      Du må være logga inn for å kommentere.
    
Logg inn
      eller
      
        registrer deg
      
Fagansvarleg for Vindafjord
        Per Roger Lauritzen
      
Bunntekst
    Sist oppdatert
  
          furugadd:
      oppdatert av Lars Sandved Dalen (NIBIO)
        for 8 minutter siden
      
          tømmer:
      oppdatert av Lars Sandved Dalen (NIBIO)
        for 9 minutter siden
      
          død ved:
      oppdatert av Lars Sandved Dalen (NIBIO)
        for 9 minutter siden
      
          skoggrense:
      oppdatert av Lars Sandved Dalen (NIBIO)
        for 10 minutter siden
      
    Se all aktivitet
  
Vil du skrive eller endre artikler?
    Logg inn eller registrer deg
  
Om Store norske leksikon
Store norske leksikon er et gratis og fritt tilgjengelig oppslagsverk skrevet av
fagfolk på bokmål og nynorsk. Med opptil 3,4 millioner brukere i måneden og
600 000 leste artikler hver dag er leksikonet Norges største nettsted
for forskningsformidling. Leksikonet er eid av de norske universitetene og
flere ideelle stiftelser/organisasjoner.
            Om Store norske leksikon
          
            Hvem lager leksikonet?
          
            Slik skriver du leksikonartikler
          
            Kontakt oss!
          
            Personvernerklæring
          
            Tilgjengelighetserklæring
          
            Informasjonskapsler
          
Store norske leksikon er eid av de norske universitetene og flere andre ideelle organisasjoner:
    Ansvarlig redaktør:
    Erik Bolstad
      Store norske leksikon
    
    © 2020